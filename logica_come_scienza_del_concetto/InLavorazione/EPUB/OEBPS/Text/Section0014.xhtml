<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>VII.</h1>

<h1>LA TEORIA DELL'ERRORE</h1>

<p class="testo_destra" id="s_7_1_0">
La teoria dell'errore e la logica.
</p>

<p>
Nella logica tradizionale, la teoria dell'errore appare come teoria dei sofismi, o delle confutazioni sofistiche, serbando anche qui le tracce della sua origine pratica ed empirica come di sussidio nelle dispute. E nelle dispute con ragionatori non sempre di buona fede; tanto che dei sofismi una delle principali classi era quella dei sofismi morali, delle affermazioni fatte per suoi fini speciali da chi sa il vero e stima suo utile sostenere il falso: sapienza, caso mai, e non errore! Solo la storditezza dei compilatori ha potuto conservare questi capitoli sui sofismi fino nelle logiche modernissime, con l'elenco affatto arbitrario e senza nesso dei possibili sofismi. Strettamente considerando, la teoria dell'errore (preso questo nel suo vero significato di errore, e non d'imbroglio meditato) non fa parte della logica, perchè come abbiamo detto di sopra, pei problemi delle categorie e della classificazione delle scienze ‒ in certo senso coincide con essa, e, in certo altro senso, la supera. Coincide con essa in quanto lo stabilire in che propriamente il pensiero logico consista, esclude <span lang="la"><i>ipso facto</i></span>, come logicamente falsa, ogni altra formazione spirituale, che voglia darsi per pensiero logico e non ne abbia il carattere stabilito. La supera, come supera ogni scienza filosofica speciale, in quanto la teoria dell'errore presuppone quella della molteplicità delle forme speciali, di cui la logicità è una sola, e cioè presuppone l'intera filosofia dello spirito. Se l'uomo fosse soltanto spirito logico, l'errore logico sarebbe impossibile, e quindi anche la sua teoria. E la logica per l'appunto considera l'uomo come puro spirito logico, l'<span lang="la"><i>homo logicus</i></span> come l'economia l'<span lang="la"><i>homo œconomicus</i></span> e l'estetica l'<span lang="la"><i>homo æstheticus</i></span>.
</p>

<p class="testo_destra" id="s_7_2_0">
Concetto generale dell'errore.
</p>

<p>
Che cosa è l'errore, l'errore in genere, logico o estetico o morale o altro che sia? Come si può concepir l'errore nello spirito e nella realtà? «Tutto ciò che è reale, è razionale», secondo un profondo detto filosofico, troppe volte frainteso<sup><a href="Section0016.xhtml#nota_25" id="nota_25_ritorno">nota 25</a></sup>. Lo spirito come realtà non può operare se non razionalmente. Il poeta non erra, nè opera irrazionalmente perchè faccia il poeta e non il filosofo. Come poeta, è vero e razionale. Chi si siede avendo bisogno di riposarsi, non erra moralmente perchè non compia un eroismo, che non c'è da compiere; ma opera da savio uomo, razionalmente, provvedendo a riparar le sue forze. Non c'è funzione naturale, per sè presa, che sia irrazionale. La realtà è innocente: solo in certe aberrazioni ascetiche s'indice la guerra alla realtà, involgendosi in una guerra con se stessi e in mille contradizioni ed ingenuità, delle quali bisogna essere un po' matti ‒ matti di Dio, ‒ per non accorgersi.
</p>

<p class="testo_destra" id="s_7_3_0">
L'errare e il nulla.
</p>

<p>
Se il principio esposto è vero, la conseguenza da trarsene sarebbe che l'errore, l'irrazionale, non è una realtà. E questa conseguenza concorda con le vedute filosofiche, che concepiscono l'errore come mera negatività, come una vacuità, una contradizione. Concorda, perfino, con molte formole del linguaggio comune. Così, innanzi ad opere d'arte macchinose, pretensiose e false, si coglie sulla bocca dei critici la condanna sommaria, che «quell'opera è niente». Così, innanzi a chi sbaglia le sue azioni e la sua vita, si dice che quell'azione, quella vita, si è risoluta in nulla. L'errore è appunto il nulla.
</p>

<p>
Ma dire che l'errore sia il nulla, non vuol dire che l'errore sia nulla. Onde sarebbe da fatuo fondarsi su questa definizione per non so quale ribollimento di ottimismo, come sarebbe sarcasmo sprecato quello di coloro che, innanzi a siffatta interpretazione teorica, si dessero a ricordare enfaticamente la triste realtà dell'errore, del male, della turpitudine, della bestialità, della sciocchezza, dell'asineria, che da ogni parte ci circonda e «paura ci desta» (come la presenza di Dio a fra' Jacopone!), per terminare con la retorica interrogazione: «Come? tutto ciò non avrebbe realtà?».
</p>

<p>
Il nulla non è nulla, perchè è, nientemeno, la possibilità stessa del divenire. Sarebbe impossibile da uno stato passare all'altro senza che lo stato precedente venisse negato, e sarebbe impossibile raggiungere il nuovo stato, se a quella negazione non seguisse la nuova affermazione. La morte non è la semplice antitesi della vita, ma è la condizione stessa della vita, la quale si esplica come vita mediante la morte. La morte è intrinseca alla vita: il male e l'errore è intrinseco al bene e alla verità. Senza l'errore non si avrebbe passaggio e progresso, ma arresto e morte definitiva; il che è impossibile. Ma il passaggio per sè preso, il transitorio che si fissa come risultato, il vuoto in quanto vuoto, è, considerato da solo, ciò che si dice l'errore: è la positività dell'errore, è l'essere di quel non essere, la realtà del niente. Lo spirito aborre l'errore, come la vita la morte: pur non potendosi vivere se non morendo, e non potendosi operare spiritualmente se non passando per l'errore, ombra della luce spirituale.
</p>

<p>
Con questa veduta filosofica si spiega come l'errore sembri, a volta a volta, ora fantasma vano, impotenza che vuol darsi aspetto di potenza, e riesce comico: ora, qualcosa di saldo, nemico possente e terribile, e riesce tragico. E con essa si spiega anche come l'errore sia riconosciuto molla del progresso, lievito di scienza, e il <span lang="la"><i>principium sapientiæ</i></span> sia stato collocato nelle tenebre dell'errore, nella <span lang="la"><i>rerum omnium dubitatio</i></span>.
</p>

<p class="testo_destra" id="s_7_4_0">
L'errore come contradizione.
</p>

<p>
E bene si è denominato contradittorio l'errore: il nulla è contradittorio, perchè, negando una realtà, non la nega poi davvero, cioè con l'affermazione di un'altra, ma resta a mezza strada, onde ha insieme della prima e della seconda, e non è nè la prima nè la seconda. A ciò si riduce l'errore in qualsiasi forma dell'attività spirituale. Un poeta, che componga una sua fantastica autobiografia, di realtà e poesia, cioè di verità di poesia, non commette errore alcuno contro la verità storica; ma non appena egli formula il giudizio, che quell'immaginazione sia verità storica, e per tale la presenta e difende, di colpo la bella poesia si muta in una falsità ripugnante, che la critica storica smembra, sminuzza e ricompone con altri elementi. Sul tronco del poeta era sorto uno storico, che non si era distaccato da esso per elevarsi fino al grado della storicità, e la verità non si raggiunge se non o passando risolutamente al piano di conoscenza ‒ usiamo anche noi questa opportuna espressione, venuta ora in moda, ‒ dello storico, o tornando, non meno risolutamente, a quello ingenuo del poeta. Restar tra i due, è restar nella contradizione, nel vuoto, nell'errore. Un calcolatore, che prenda a numerare le lettere di cui è composta questa o quella pagina, non fa nulla d'irrazionale, fa un conto che i tipografi sono spesso costretti a fare: ma se da quei numeri, e dai paragoni tra essi, vuol poi cavare un giudizio sul valore dei pensieri contenuti in quelle pagine, egli sproposita: o deve risolversi a passar dal piano matematico al piano logico, o deve tornare ai suoi conti. Quanto poco ci vuole, talvolta, per mutare un errore di un ordine in verità di un altro ordine! Nella vita giornaliera accade spesso che chi si accorge di aver detto una scioccheria, la ribattezza in verità, con la semplice dichiarazione che il suo detto era uno scherzo. Se alla <span lang="fr"><i>Vie de Jesus</i></span> del Renan si aggiungesse il sottotitolo di «romanzo» o di «<span lang="fr"><i>rêverie</i></span>», tutti sarebbero contenti, gli ipercritici come i cattolici. E quanto poco ci vuole per mutar una verità in un errore! Se, a capo del canto di Fiammetta nell'Ariosto, sì mettessero, sul serio e non già poeticamente o scherzosamente, le parole: «Consigli morali», il delizioso canto diventerebbe una mala azione. Si dica lo stesso di ogni altra forma di errore. Il poeta, che faccia da filosofo o da naturalista, è condannabile solo in quanto non si risolve a cessar d'esser poeta, che non ci sarebbe alcun male nel cambiar mestiere, se poi lo cambiasse davvero: il male è nel cambiarlo e non cambiarlo insieme. Lo storico, che si metta a stabilire leggi astratte, ha torto solo nel caso che dia quelle leggi astratte per fatti storici. Il medico, che consideri le malattie come una delle tante crisi della realtà, tessuto perpetuo di crisi, e le risolva in categorie filosofiche, ha torto solo in quanto medico, se, per esempio, immagina che quella sua comprensione possa tener luogo della scoperta naturalistica del chinino per la cura delle febbri o del siero di Behring per quella delle difteriti. L'uomo pratico, che prosegua un suo fine, potrà essere un molto avveduto uomo: ma diventerà un egoista se, avendo coscienza di un suo dovere morale e non osando negarne l'esigenza, transige con sè stesso e si libra tra vizio e virtù. Se vuol ridiventare essere razionale, deve risolvere la contradizione: o, se gli riesce, negar la morale, o negar l'egoismo: o salire o discendere. L'errore è nel permanere dove si passa soltanto, nel tentar di adagiarsi in una situazione contradittoria. A ciò anche si riduce l'antitesi, espressa con le parole valore e disvalore, che è quella dell'essere e del non essere; e l'altra, tra spirituale e psicologico, o fra la razionalità, che è teleologia, e l'irrazionalità, che è meccanismo.
</p>

<p class="testo_destra" id="s_7_5_0">
Varie classi di errori logici, cioè filosofici.
</p>

<p>
Gli errori logici sono di tante forme quante possono essere i falsi passaggi, ‒ o meglio, i non passaggi, ‒ da altre forme e sottoforme di attività all'attività logica. Così vi sono errori logici dovuti al naturalismo, al matematicismo, allo storicismo, all'esteticismo, al praticismo, e via discorrendo; e, giacchè (ricordiamo ancora una volta) la vera attività logica è l'attività filosofica, da tutte queste ed altrettali fonti derivano gli errori filosofici. Né sono errori, che compaiano soltanto sporadicamente. Come le menti e gli animi umani, per le tendenze naturali e le circostanze della vita, si specializzano, così si forma, accanto alla professionalità del vero, una certa professionalità dell'errore. Chè ognuno è tratto ad usare in altri campi di attività quegli strumenti che ha familiari nel campo a lui più consueto; onde il poeta immagina quando dovrebbe ragionare, il filosofo ragiona quando dovrebbe poetare, lo storico cerca l'autorità e il documento quando dovrebbe ricercare la necessità della mente umana, il pratico si domanda a che cosa giovi quando si tratta di sapere che cosa una cosa è, il materialista osserva fatti o foggia espedienti mentali quando dovrebbe oltrepassarli per teorizzare sulla propria funzione, il matematico si ostina a scrivere formole piene di x quando pur si sa a priori che l'x cercato non è un x numerico. Se è stata denunciata la strettezza degli <span lang="fr"><i>esprits mathématiques</i></span>, non è da credere che le altre forme di attività non abbiano le loro strettezze: non esclusa la filosofia, la quale ha, per altro, il modo di superar le sue e di aiutar tutte le altre a superar le loro, conforme al proverbio che l'uomo avvisato è mezzo salvato. E questa professionalità dell'errore, che s'incontra presso gl'individui, si nota anche, generalizzata, nelle varie epoche e i popoli; e perciò si parla di epoche e popoli artistici e non artistici, di epoche e nazioni filosofiche e non filosofiche; e si nota, ad esempio, che il cervello inglese, eccellente nel coglier le situazioni pratiche e nel comprender la storia politica, nel dominio speculativo non è riuscito per secoli ‒ dal primo al secondo Bacone, e da questo allo Stuart Mill e allo Spencer ‒ a sollevarsi, se non di rado, sul sensismo e sull'empirismo e sul nominalismo. Ma è bene inteso che questi limiti nè pei popoli nè per gl'individui hanno niente d'insuperabile e di fatale; e, come ai nostri tempi abbiamo visto la filosofica Germania diventar pratica e industriale, e in Francia vigoreggiare il pensiero filosofico, così quelle incapacità ed ottusità spirituali debbono considerarsi semplici tendenze verso uno od altro ordine di errori, superabili, ma che importa per altro notare e tener d'occhio.
</p>

<p class="testo_destra" id="s_7_6_0">
Errori provenienti dal naturalismo.
</p>

<p>
Avendo noi già qua e là accennato, in via di esempio, agli errori che turbano l'arte e la storia, le scienze naturali e le matematiche, non è inopportuno, sempre in via di esempio, indicare la genesi di una serie di errori introdotti nella filosofia; con che diventerà anche più chiara la natura, che la logica ha determinato, di questa funzione. Ed anzitutto si osservi come la massima parte degli errori filosofici sia provenuta dal campo delle scienze naturali, dal proceder naturalistico persistente nell'accingersi a filosofare: pel motivo, già accennato, della somiglianza superficiale che filosofia e scienze naturali, concetti puri e pseudoconcetti, presentano. Molti filosofi si affaticano a conquistare un posticino nel campo della realtà all'attività spirituale, almeno come un epifenomeno, e cercano di strappare qualche concessione o un piccol cenno di acquiescenza alle dure e intrattabili scienze naturali. Pregano, minacciano, tentano le vie della persuasione, ma invano. Le scienze naturali fan bene a resistere: concessioni non sono lecite. Quei filosofi si mettono sullo stesso terreno di esse, considerano la filosofia come sistematrice (che va in giro offrendo i suoi piccoli servigi, di cui nessuno vuol sapere) dei risultati delle scienze naturali, dichiarano di aspirare ad una «metafisica sperimentale», o di attender con pazienza, dal lento e sicuro progresso delle scienze naturali, l'aiuto, o a dirittura la soluzione, dei problemi filosofici. Si fanno deboli, e ben a ragione, come tutti i deboli, incontrano l'irrisione e il disprezzo. ‒ Che cosa vogliono da noi questi pitocchi? ‒ rispondono infastiditi i naturalisti, che quell'insistente conclamare disturba dai loro microscopii e dalle loro macchine. Nè scelgono miglior via per conquistare la verità filosofica i cultori delle scienze occulte, delle curiosità e meraviglie della natura, dello spiritismo: speculatori, che si mettono anch'essi sul terreno del naturalismo, tanto che pretendono di accertar l'esistenza della spiritualità con gli esperimenti, frugano la materia per trovare, nientemeno, una materia spirituale, una spiritualità estesa e pesante, la quale poi, non senza ironico significato, nella maggior parte dei loro severi esperimenti, li tratta a scappellotti e a calci! ‒ E veramente chi, sotto l'impressione delle scienze naturalistiche, commette il primo sbaglio, di trasformare in realtà e pensare come concetto filosofico le <span lang="la"><i>fictiones</i></span> delle scienze naturali (la natura, la materia, la causa, il meccanismo, il determinismo, etc.), non si scioglie più dal laccio; che, quanto ei più si dibatte, più gli si stringe addosso. Egli è costretto perciò o a fermarsi ad una soluzione dualistica ed irrazionale, ‒ di qua la materia, di là lo spirito; o a concepire, non meno irrazionalmente, la coscienza, fenomeno tra i fenomeni, parte di un mondo, anzi di un tutto poco cosmico, governato da leggi meccaniche. La prima soluzione gli è supplita dal primo dei due comuni significati, che noi già conosciamo<sup><a href="Section0016.xhtml#nota_26" id="nota_26_ritorno">nota 26</a></sup>, della parola «natura», ‒ dalla «natura» come insieme delle manifestazioni inferiori della realtà, acquistando quell'empirico insieme la consistenza di un'entità, l'originalità di un elemento irriducibile. Nè si esce d'imbarazzo ponendo, anzichè due realtà l'una opposta o parallela all'altra, una serie di ordini del reale, dall'uno all'altro dei quali sia discontinuità di passaggio. La seconda soluzione si riattacca a sua volta al secondo significato, che è proprio del procedere naturalistico ed astrattivo, dove la parola «natura» è il simbolo di quel processo stesso.
</p>

<p class="testo_destra" id="s_7_7_0">
Scienze naturali e filosofia.
</p>

<p>
Ma la vera filosofia ha ben altri mezzi contro le scienze naturali: le conosce, sa come son fatte; se i naturalisti son valenti all'opera, essa è valente nell'intelligenza dell'opera. Perchè mai dovrebbe spaventarsi dei termini di materia, natura, leggi naturali, meccanismo e simili, se vede chiaro come e perchè sono stati artifiziosamente inventati? se, anzi, non ha difficoltà di accordare ad essi un benestare e un lasciapassare? Seguiterà a considerare come realtà reale la materia, se la sua gnoseologia le mostra che la materia è un'astrazione? se, premendo e frugando la materia per scovrirne il nòcciolo reale, oh sorpresa!, si trova l'attività? Seguiterà a riputare assolute e invincibili le leggi della natura, quando la sua gnoseologia le mostra che sono sempre empiriche ed approssimative? Ammetterà un dualismo di spirito e materia, quando sa che questi due termini non designano due esseri pari o due rivali, ma il creatore e la sua creatura, l'alchimista e il suo <span lang="la"><i>homunculus</i></span>, che l'altro può sempre dissipare nei lambicchi come l'ha fatto sorgere? Si tormenterà sul modo di conciliare percezione interna e percezione esterna, quando la distinzione non riguarda già due diverse realtà diversamente apprendibili, ma l'una considera la realtà <span lang="la"><i>quod formam</i></span>, l'altra <span lang="la"><i>quod materiam</i></span>? Resterà smarrita innanzi alla formula della conservazione dell'energia, inapplicabile al mondo spirituale e che sembra accennare ad un mondo diverso, quando le è noto che quella formula è uno dei parecchi magnifici <span lang="fr"><i>truisms</i></span>, dai quali le scienze naturali sanno trarre vantaggi, e che non ha valore filosofico? Molti ed antichi problemi – quale, ad esempio, quello del determinismo e della libertà del volere – sono caduti, pel solo fatto che il termine antitetico, prima non ben chiaro, ormai è noto nella sua genesi: molti, modernissimi, come le leggi fisiche dalla psiche, fan già sorridere.
</p>

<p class="testo_destra" id="s_7_8_0">
Filosofia come idealismo e filosofia dello spirito.
</p>

<p>
La filosofia avrà, in un certo senso, sempre sua nemica la scienza naturale: ma non già perchè ad una filosofia idealistica possa contrapporsi sul serio una filosofia naturalistica o meccanica; chè ogni filosofia, come concetto puro, ricerca del noumeno nel fenomeno, dell'eterno nel transitorio, è sempre, per definizione, idealistica. Il concetto puro, del quale la logica studia la sola esigenza, cioè il solo carattere formale, si rivela, nella compiuta filosofia, come non altro che lo spirito stesso, solo filosofabile, solo pensabile come eterno, solo noumeno dei fenomeni ed aspetto eterno di essi: solo, senza rivali, perchè i supremi concetti delle cose, i supremi principii delle scienze naturali, sono le supreme astrazioni e finzioni. Ma le scienze naturali sono avversarie della filosofia, nel senso soltanto che forniscono l'appiglio al sempre rinascente errore, che trasforma quelle finzioni ed astrazioni in concetti puri, o, ch'è lo stesso, trasporta gli aiuti mentali delle scienze naturali nel campo filosofico. Se il naturalismo o positivismo si limitasse ad esser l'insieme delle scienze naturali, non sarebbe antifilosofico: è antifilosofico perchè cessa di essere scienza naturale, si aggiunge quell'<i>ismo</i> pretenzioso, e si muta in cattiva filosofia. Nemico così tenace che vizia sovente le stesse filosofie idealistiche; le quali, talora, dopo avere assunto ad unica realtà l'attività spirituale, si mettono a concepirla naturalisticamente, ora come una serie di atomi spirituali o di monadi, rappresentabili nello spazio; ora come una forza o entità, che pensa, vuole, crea il mondo e agisce al di fuori e al disopra dei fatti particolari: ora, infine, non paghe di costruir la filosofia movendo dalla realtà vera e concreta, pretendono costruire una speciale filosofia della natura, cioè della realtà astratta, della realtà morta, della non-realtà, che è la finzione delle scienze naturali: e sembrano così, agli occhi dei naturalisti, trattar senza riguardi le scienze naturali, quando, nel fatto, rendono loro un omaggio indebito.
</p>

<p class="testo_destra" id="s_7_9_0">
Le difficoltà della filosofia idealistica.
</p>

<p>
Tutte le difficoltà della filosofia idealistica nascono dal non pensarla in modo conseguente, e sino al fondo. Ma, se non si perde di vista che la filosofia non è rivolta a farci conoscere i fatti singoli nè a classificarli e a farceli maneggiare, nè a darci consigli pratici, nè infine a baloccarci con problemi assurdi; che essa sorge accanto all'arte, come arte dell'arte, come poesia della poesia, contemplazione dell'eterno; non si pretenderà che risponda ad altro che alla domanda, nella quale è la sua ragion d'essere: che cosa è l'eterno nel divenire universale? E, se solo pensabile come eterno è lo spirito, si starà contenti a questa risposta e a questa conoscenza, e non si chiederà poi di vedere lo spirito nella sua alcova e nei suoi segreti e nelle sue azioni e nelle sue astuzie, come se ei fosse un individuo, o di passarne in rassegna gli atomi psichici, di cui meccanicamente si comporrebbe, come se fosse una macchina. Nè si obietti che ciò mena al solipsismo ed all'illusionismo: quasi che, dicendo che sola verità è il soggetto, è lo spirito, s'intendesse dire che è Tizio o Sempronio, che lo spirito è Tizio o Sempronio. Potremmo aggiungere che una filosofia così intesa è la sola che stia in pace ed accordo con l'esperienza e la storia: tanto d'accordo, che non pochi saranno disposti a sospettare in questo idealismo un materialismo razionalizzato, come già ad Hegel fu talvolta rimproverato di aver fatto una filosofia del senso comune, o di avere aperto la strada al materialismo dell'estrema sinistra dei suoi scolari. Ma un materialismo razionalizzato è un materialismo superato, e chi ricade in quello non va oltre sulla strada dell'idealismo, ma esce fuori dalla sua porta.
</p>

<p class="testo_destra" id="s_7_10_0">
Errori del materialismo.
</p>

<p>
Se la maggior parte; e la più importante, degli errori filosofici è dovuta, dunque, all'indebita applicazione del procedere naturalistico al filosofico, è anche vero che altri errori prendono origine dalle altre forme del pensiero e dell'attività dell'uomo. Alle matematiche si deve lo strano ideale di una scienza pura, consistente in un calcolo universale, in cui, stabiliti e simboleggiati i concetti primi, tutte le verità particolari si ottengano combinando quelle prime verità nuove o dimostrazioni di verità vecchie (il «calculemus!» del Leibniz): come se l'opera della filosofia non consistesse appunto, tutta, nello stabilimento dei concetti primi, per raggiungere i quali deve pensare insieme i concetti particolari e non ha bisogno perciò, raggiunti i primi, di analizzare e comporre questi, che sono stati già analizzati e composti in quel medesimo atto. Ai tempi nostri abbiamo veduto i geometri scambiare per realtà pensabile, e quindi per verità filosofiche, le loro escogitazioni di uno spazio a quattro o più dimensioni, di fronte al quale lo spazio a tre appariva un dato empirico o un fenomeno; dimenticando, o non accorgendosi, che la stessa distinzione delle prime tre dimensioni è un'escogitazione di valore meramente matematico. Molto, per quella tendenza ad adorare il mistero che si trova negli uomini, si è fantasticato sulle nuove dimensioni della geometria superiore; ma forse il più curioso e caratteristico di questi ricami fantastici è l'ipotesi dello Zöllner, che concepisce la quarta dimensione come la dimensione della psichicità, dando così la mano ai naturalisti spiritisti, e affermando a suo modo, attraverso un'aberrazione matematica e una fantasticheria naturalistica, la realtà dello spirito. –
</p>

<p class="testo_destra" id="s_7_11_0">
Errori dello storicismo
</p>

<p>
Lo storicismo ha sostituito, nella filosofia, alla ricerca dell'origine ideale ossia della natura dei fatti, quella della loro origine storica, ossia della più antica storia di essi, che noi possiamo attingere; e ha indotto a credere che si possa afferrare l'indole dell'arte o della morale studiandola presso le popolazioni primitive o preistoriche, e presso i selvaggi e barbari, sopravvivenze di quelle remote condizioni di vita: e, perfino, che il problema della conoscenza sia trattabile in questa guisa, biologicamente, come preistoria dell'organismo umano. Sembra incredibile; ma vi sono stati filosofi, idealisti o neocritici, i quali hanno affermato, nientemeno, che le ricerche biologiche possano completare o risolvere l'apriori kantiano, che sarebbe un apriori per l'individuo e non per la specie: maggiore inintelligenza, intorno all'apriori e alla posizione kantiana, di quella che si dimostra in affermazioni siffatte, non è concepibile! L'evoluzionismo, che descrive storicamente i fatti immaginando di descriverli <i>a fondo</i>, cioè di spiegarli filosoficamente, è storicismo: è storicismo quel concetto dell'epigenesi, che ha reso così utili servigi nella fisiologia liberandola dalle concezioni vitalistiche, ma che, perciò appunto, è inetto e vuoto, allorchè si adoperi nella filosofia dello spirito. ‒
</p>

<p class="testo_destra" id="s_7_12_0">
Errori dell'esteticismo.
</p>

<p>
Anche l’esteticismo o intuizionismo è causa di errori filosofici. Certo, esso ha un gran valore contro gli errori naturalistici e matematicistici; e serve a ricordare, ciò che troppo spesso si dimentica, che la sola realtà, vera, concreta, è quella che ci appare nell'intuizione pura: quella che l'arte ci fa conoscere, di una conoscenza tanto viva, e palpitante, che è parsa ad alcuni non più conoscenza ma vita, non contemplazione ma azione. I tempi nostri, così naturalistici e resi poco estetici, han bisogno di questo bagno di realtà vivente: han bisogno di riaver la coscienza dell'arte, per riaver quella della filosofia. Spiriti estetici e spiriti filosofici s'intendono tra loro molto meglio che non spiriti filosofici e spiriti matematici o naturalistici. Ma, ottenuta questa coscienza diretta della realtà individua, della realtà profonda, della realtà che è sotto le <i>etichette</i> e i <i>cartellini</i>, non si è giunti: si è soltanto a capo della via: il problema non è stato risoluto, e neppur posto bene: una filosofia, come semplice intuizione dell'individuale, come filosofia del particolare, non è filosofia ma arte. La domanda del <span lang="la"><i>sub specie æterni</i></span> resta, in essa, ancora senza risposta. Anche la filosofia idealistica riesce, come abbiamo notato, ad una conoscenza del particolare, cioè dell'individuale; ma quell'individuale non è l'intuizione pura, da cui prende solo le mosse: è l'intuizione storica, in cui termina e si riposa. Chi è assetato di realtà e di concretezza, non deve fermarsi alla prima polla d'acqua, torbida e malsana, che incontra sulla via, ma risolversi a percorrere ancora un buon tratto di via, per spegnere la sua sete alla fonte d'acqua buona.
</p>

<p class="testo_destra" id="s_7_13_0">
Origine dell'agnosticismo.
</p>

<p>
Da tutte queste usurpazioni delle varie forme conoscitive su quella filosofica sorgono i problemi insolubili, cioè i problemi messi male ed inesistenti, e quindi il senso del mistero, dell'enimma delle cose (dei tre enimmi, dei sette enimmi etc.), della divisione del pensiero dalla realtà, della impotenza dello spirito umano a cogliere la verità ultima, la verità vera. Onde si ha l'agnosticismo degli esteti, degli storici, dei naturalisti, dei matematici; si forma la persuasione che, di là dalle apparenze, sia un noumeno inafferrabile; che le fila del mondo siano tenute da una forza inconoscibile: che tutte le leggi della natura accennino ad un'unità, che è irraggiungibile, a un Dio ignoto; che l'uomo ‒ come dicono i matematici ‒ non conosca mai le cose, ma solo le relazioni (numeriche) delle cose. Di qui anche il riconoscimento, più o meno leale, della necessità di una religione accanto alla filosofia, di una forma di verità che non sarebbe quella dell'intuizione e del discorso, ma pur sarebbe una verità, benchè non si sappia come definirla; e di qui la ricerca di una verità, che si ponga per esigenze pratiche, che si postuli, si comandi, si ordini, come si ordina una pietanza in una trattoria. Ma, se lo scetticismo assoluto è stato da tempo immemorabile provato assurdo in forza di un semplicissimo sillogismo, anche l'agnosticismo, col suo inconoscibile, è una posizione che viene irresistibilmente colpita da una critica analoga. È una posizione dell'errore, o della sfiducia nata dagli errori commessi, non già posizione razionale e difendibile. Una conoscenza relativa, cioè limitata, non è più conoscenza: il pensiero umano, o può conoscer tutto, o non conosce nulla. E come mai all'uomo dovrebbe esser chiusa la verità dell'esser suo? o meglio: che cosa vogliono dire queste parole? Si è proprio sicuri che con esse si pensi un pensiero concepibile e preciso? Non sono frasi sonanti, coniate per acquistarsi il diritto al non pensare? Lo stesso problema delle relazioni tra l'essere e il conoscere, tra realtà e pensiero, non si può risolvere altrimenti, se non annullandolo; giacchè, per proporselo, per opporre realtà e pensiero, bisogna distinguere anzitutto realtà da pensiero: il che è impossibile. Noi non possiamo a nessun costo uscire dalla cerchia soggettiva; il che vuol dire che quella cerchia soggettiva è, insieme, oggettiva; che quella cerchia, che si vuole isolar da altre, è unica e perciò non isolabile: è non qualcosa d'irreale, che stia di fronte alla realtà, ma è la realtà stessa. Anche qui l'idealismo, se è davvero assoluto, coincide con la veduta ingenua, e solo le impedisce di aberrare in una mezza filosofia, peggiore dell'ingenuità. Ciò che resta da investigare, è appunto come sia potuto sorgere quel miraggio o falso problema: genesi, che ci si mostra come conseguenza degli sforzi vani di attingere la filosofia da uno od altro piano di conoscenza ad essa estraneo; onde accadeva che la realtà sembrasse fuori del pensiero; ed era, infatti, fuori di quel pensiero.
</p>

<p class="testo_destra" id="s_7_14_0">
Errori del praticismo, e del metodologismo.
</p>

<p>
Noi lasceremo da parte, in questa rapida rassegna degli errori filosofici, gli errori nati dal trasporto delle forme pratiche alle teoretiche, come sarebbero, tra gli altri, quelli dell'ottimismo e del pessimismo: cervellotiche trasfigurazioni delle vicende nostre, cioè delle nostre azioni rivolte a fini determinati e particolari, in un problema teoretico senza significato; non avendo significato il domandare, se la vita sia un bene o un male, se la somma dei dolori superi quella dei piaceri e simili, ed essendo egualmente arbitrario il filosofo, che tutto si allieti sull'eccellenza della realtà, e quello che amaramente si contrista pel dolore e pel male universale. «<span lang="fr">Bonne ou mauvaise santé Fait notre philosophie</span>»: ha ben osservato il buon senso, per bocca dell'amabile poeta de <i>La goutte</i>, contro questa filosofia senza serenità, <i>ridens</i> o <i>lugens</i>. E faremo solo un cenno del trasporto, ormai frequente, dei concetti metodologici alle soluzioni filosofiche; si ode affermare che la filosofia fa congetture ed escogita ipotesi, e deve modestamente contentarsene: l'eterno ipotetico prende così il posto dell'inconoscibile, con quanta coerenza è facile scorgere, se si pensi che l'ipotesi è un sussidio per la ricerca e, perciò, non può esser termine di ricerca.
</p>

<p class="testo_destra" id="s_7_15_0">
La metafisica come critica della metafisica.
</p>

<p>
L'esame delle invasioni estranee nella filosofia costituisce un corpo di discussioni, che non è più scienza, ma critica: non metafisica, quindi, ma critica della metafisica. Questa critica ha per base una filosofia dello spirito, che è la vera e propria scienza, la compiuta filosofia. Essersi messo per questa via, di risolvere la metafisica nella critica, la filosofia dell'oggetto nella filosofia del soggetto, è il merito immortale di Emmanuele Kant. Aver lavorato nella direzione di questo scopo, sia pure attraverso alternative di audacie eccessive e di non meno eccessive timidezze, è il merito della filosofia posteriore. È stato detto, e ripetuto, che la filosofia moderna deve essere gnoseologica, e provvedere a stendere i prolegomeni alla futura metafisica: ma noi teniamo per fermo che, quando quei prolegomeni saranno stati davvero scritti per intero, quando la gnoseologia sarà stata concepita nella sua interezza ed allargata ad una filosofia dello spirito, non si sentirà più il bisogno di scrivere il <span lang="la"><i>liber metaphysicus</i></span>, perchè quei cosiddetti prolegomeni conterranno tutto il filosofabile. Con che non si vuol dire che la filosofia sarà bella e fatta, e l'uomo potrà risparmiarsi la fatica di più pensarci: la filosofia è il pensare filosofico, e perciò non si solidifica mai in un oggetto; non è filosofia, se non nella vigile ricerca, nel dubbio e nella discussione. E il divenire della realtà le pone innanzi, in sempre nuovi aspetti, i vecchi problemi, e presenta allo spirito umano, eterna materia di lavoro, la storia effettiva da comprendere, la vita da dominar col pensiero.
</p>

</body>
</html>
