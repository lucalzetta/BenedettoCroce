<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>V.</h1>

<h1>IL CONCETTO E LE DISCIPLINE NATURALI E MATEMATICHE.</h1>

<p class="testo_destra" id="s_5_1_0">
Il conoscere puro e le scienze naturali.
</p>

<p>
L'affermazione, che arte, filosofia e storia costituiscano la totalità del conoscere, sembra escludere dal campo del conoscere le discipline positive o naturali, ossia quell'ordine appunto di studii che, ai tempi nostri, è valso come tipo della vera, solida ed unica scienza. Ma le esclude la nostra attenuazione, o non piuttosto si son già escluse da se stesse, con le teorie gnoseologiche, che han messe innanzi di recente, e che così bene ne rispecchiano l'indole: teorie, che insistono sul carattere convenzionale, di comodo, pratico, economico delle costruzioni cui lavorano le scienze naturali? Conoscenze convenzionali, di comodo, pratiche, economiche, sono conoscenze che non sono veramente conoscenze, conoscenze impure, improprie, erronee, irrazionali: o, meglio, irrazionali in quanto conoscenze, sebbene del tutto razionali come fatti pratici. Chè, negando la prima razionalità, non intendiamo punto negare la seconda: investigando la vera natura di quelle cosiddette scienze, non intendiamo sconoscere il loro diritto all'esistenza e la loro importanza, la quale è, e resta (sarebbe superfluo avvertirlo), intangibile ed intatta.
</p>

<p class="testo_destra" id="s_5_2_0">
Varie relazioni del pratico col teoretico.
</p>

<p>
In vario modo l'attività pratica sembra entrare in rapporto con la teoretica. Il primo modo si ha allorquando un poeta o altro artista che sia, prende, fra le altre cose, a materia della sua opera un fatto di volontà, un'azione pratica, un'intrapresa dell'uomo, come Virgilio che canta <cite><span lang="la"><i>arma virumnque</i></span></cite>, o il Tasso, <cite>il molto che Goffredo oprò col senno e con la mano.</cite> Il secondo modo ‒ è stato di noi chiarito di sopra ‒ si ha allorchè il pratico dà luogo ad un concetto, il quale si adopera come criterio classificativo dei fatti che si esaminano e che, mediante quel criterio, si storicizzano. Un terzo modo concerne gli sforzi di volontà e le industrie pratiche che l'uomo mette in atto per svolgere in sè lo spirito teoretico, ciò che si chiama l'attenzione; onde è proverbiale che l'ingegno riesce poco fecondo senza la volontà. Un quarto modo ancora è quello delle azioni pratiche, le quali seguono sempre date conoscenze, che ne costituiscono il supposto o la base. Ma, in tutti questi casi, l'attività conoscitiva resta intatta e pura: l'attività pratica o costituisce la sua materia o opera su lei <span lang="la"><i>ab extra</i></span>, e quindi non propriamente su lei, o, infine, la segue semplicemente. La poesia di un'impresa bellica è conoscenza fantastica quanto quella di un tramonto; la narrazione storica di un ideale non effettuato è conoscenza storica, quanto quella di un ideale che si è effettuato; il filosofo, che con ferma volontà fugge le distrazioni mondane e si ritrae in solitudine per meditare, è filosofo solo in quanto medita, e il valore della sua meditazione non muta pel modo in cui ne ha conquistate le condizioni pratiche: l'uomo, che dalla conoscenza passa all'azione, non riopera perciò sulla conoscenza ottenuta, che resta quella che era. E non bisogna neppure far confusione nell'intendere un detto, profondamente filosofico, che cioè conoscere è fare, perchè il fare, di cui qui si parla, è sempre il fare dello spirito conoscitivo, cioè la sua attività costruttrice, e non già il fare pratico, specificamente distinto come tale.
</p>

<p class="testo_destra" id="s_5_3_0">
Interferenza del pratico nel teoretico, e prodotti pratici di materia conoscitiva.
</p>

<p>
Ma l'azione pratica muta del tutto il carattere conoscitivo, si sostituisce alla conoscenza o, più semplicemente, si ha un fatto pratico e non teoretico, quando la conoscenza, già accaduta è semplice materia, sulla quale l'attività pratica opera come opererebbe su qualsiasi altra materia, togliendo, aggiungendo, combinando. Per qual ragione, anzi come mai l'uomo meramente conoscitivo potrebbe far ciò? Come mai potrebbe sottrarsi alla necessità, estetica o logica, che gl'impedisce di togliere e aggiungere al suo genuino pensiero? L'uomo pratico è, invece, del tutto libero di compiere simiglianti operazioni. Egli può operare nel modo che vuole sui prodotti teoretici, dicendo: <span lang="la"><i>sit pro ratione theoretica voluntas</i></span>. S'intende bene, che il nuovo prodotto non è già una conoscenza. quantunque sia tagliata nel panno della conoscenza, ma è uno strumento, un congegno, una macchina che ha valore pratico, e che non è sottomesso al criterio del vero e del falso, ma a quello dell'utile e dell'inutile. Non serve già a rischiarare la mente, ma provvede all'economia della vita spirituale. Questo o quel lavoro economico di materia conoscitiva, giova, o è di nocumento e d'impaccio? Ecco, nel nuovo caso, la sola domanda che si può muovere.
</p>

<p class="testo_destra" id="s_5_4_0">
Esempii.
</p>

<p>
Supponiamo di avere innanzi un pittore di animali, per esempio Rosa Bonheur o Filippo Palizzi, da una parte, e dall'altra un mercante di animali, per esempio, di cavalli. Pel pittore di cavalli, ogni cavallo ch'egli immagina è un'individualità: dieci cavalli da lui dipinti sono dieci cavalli diversi: il Palizzi per l'appunto soleva dire che la ragione per la quale altri pittori dipingevano goffamente gli animali era perchè non vedevano in ogni animale una propria, inconfondibile fisionomia, appunto come nell'individuo umano. Ma il mercante di cavalli non farebbe il mercante se si fermasse all'individualità inconfondibile: ciò che gli viene richiesto è non un'individualità ma un cavallo qualsiasi, che abbia tali e tali requisiti approssimativi, di forma, grandezza, colore, forza di resistenza, docilità, che sia atto per sella o per tiro, e via dicendo. Alla sua mente è necessario un qualcosa che sia come il riassunto di quelle richieste approssimative, che egli approssimativamente può e cerca di soddisfare. Questo qualcosa è la rappresentazione generale, o il concetto rappresentativo, del cavallo, e delle varie specie e sottospecie e classi e razze di cavalli.
</p>

<p>
Lo stesso accade al zoologo, che scrive un trattato per dare notizia di tutti gli animali che ogni giorno nascono e muoiono sulla superficie della terra o nella profondità del mare, anzi di quelli ancora che, a memoria d'uomo, sono già apparsi e spariti. A chi insegna e a chi apprende zoologia, non importa far la conoscenza dell'animale individuo, di Bucefalo che Alessandro cavalcava, del cane che Belisario ebbe a fedel compagno, e del passero che gonfiò di lagrimette gli occhi di Lesbia; ma importa, invece, avere una serie di schemi, cioè di rappresentazioni generali o concetti rappresentativi, non troppi nè troppo pochi, tali che la memoria li possa ritenere, o che un libro li possa contenere, coi quali vengano approssimativamente esaurite le varietà degli animali, secondo le loro caratteristiche più spiccate ed eminenti, o meglio più interessanti.
</p>

<p>
E, senza moltiplicare esempii, basti aggiungere che lo stesso accade per ciò che si dice la conoscenza della vita, onde noi non istruiamo i giovani su tutte le infinite sfumature di temperamenti e caratteri che essi incontreranno nella vita sociale, ‒ e per le quali si può dire egualmente, secondo si consideri, e che tutti gli uomini sono <span lang="la"><i>unum et idem</i></span>, e che ogni uomo è diverso dall'altro, ma arrediamo la loro mente di concetti rappresentativi, o di rappresentazioni generali, con cui vengono disegnati alla meglio, approssimativamente, l'onest'uomo, il malvagio, l'ambizioso, il prodigo, il superbo, il timido, il coraggioso, e così via.
</p>

<p>
Dal punto di vista teoretico, questi prodotti spirituali ‒ vorremmo dire, questi manufatti, se la metafora non ci paresse troppo ardita, ‒ risultano del tutto irrazionali. Le rappresentazioni generali o concetti rappresentativi, come si vede dalla stessa loro denominazione composta di termini repugnanti e contradittorii, non sono nè rappresentazioni nè concetti. Non sono rappresentazioni, perchè la rappresentazione è sempre individuale, e per essa non v'è il cavallo, ma «questo cavallo», anzi «questo», senz'altro: nessuna rappresentazione generale s'incarna perfettamente in una rappresentazione individuale e ad essa si adegua. E non sono concetti, perchè manca loro veramente l'universalità. Chi cerca pensar davvero il concetto del cavallo, con quel pensiero che è pensiero di una realtà e di una necessità, si accorge che i suoi limiti non son assegnabili, giacchè non vi ha determinazione di grandezza o di colore o di forma o altra qualsiasi, che non varii effettivamente da un cavallo all'altro, e non v'ha carattere che non possa obliterarsi e sparire, sostituito da altro, nello svolgimento reale delle generazioni dei cavalli: e quand'anche nella realtà non si avessero, o non si potessero facilmente ottenere, gl'individui intermedii, la mente può sempre concepire quegli intermedii per i quali tra la specie cavallo, e quella distinta accanto ad essa come prossima, viene a morire ogni differenza assegnabile. Ora il vero universale, nè per variar di tempo nè per opera anticipatrice della fantasia, può mai confondersi con gli altri universali, da cui e con cui è stato distinto e connesso insieme. La bontà non diventerà mai la bellezza: per quanto si corra il regno ampio delle manifestazioni di bellezza, queste resteranno sempre manifestazioni di bellezza e non si confonderanno con quelle del dovere e della bontà.
</p>

<p class="testo_destra" id="s_5_5_0">
Rappresentazioni generali e concetti rappresentativi: pseudoconcetti.
</p>

<p>
Considerati come rappresentazioni, quei prodotti spirituali sono irrappresentabili; considerati come concetti, sono inconcepibili o impensabili. Ma non perciò sono inutili: il caso loro è appunto quello, da noi annunziato, delle formazioni pratiche o economiche. Non sono conoscenze, ma sono azioni utili: non ci fanno contemplare la realtà o intenderne la natura, ma ci danno il modo di maneggiare prontamente le nostre conoscenze. Non si può dire che l'indice di un libro sostituisca il libro o lo rappresenti: pure, l'indice è utile, e i libri senz'indice destano lamenti ben giustificati. Quelle formazioni spirituali sono, per così dire, gl'indici delle nostre conoscenze: ed etichette o cartellini indicativi sono stati infatti denominati di recente, da logici e filosofi. Come conoscenze, non valgono se non in quanto si traducono in queste, ossia in quanto dall'indice si passa al libro; il che vuol dire che, come conoscenze, valgono e sono zero. Ma, quanto meno valgono teoreticamente, tanto meglio sono foggiate per gl'intenti pratici. Noi abbiamo bisogno di ricordare e richiamare questo o quell'ordine di conoscenze, a preferenza di questo o quell'altro: a ciò son rivolti i congegni delle rappresentazioni generali e dei concetti rappresentativi, che noi, a cagion di brevità, denomineremo anche gli pseudoconcetti<sup><a href="Section0016.xhtml#nota_11" id="nota_11_ritorno">nota 11</a></sup>.
</p>

<p class="testo_destra" id="s_5_6_0">
Caratteri degli pseudoconcetti e i concetti puri.
</p>

<p>
La teoria degli pseudoconcetti, e la recisa distinzione di essi dai concetti veri e proprii, dai concetti puri, dagli universali filosofici, ci fa veder chiaro in molti dibattiti sulla natura e i caratteri dei concetti, e c'indica l'uso appropriato di molte definizioni di essi, che sono state sostenute senza l'adeguata distinzione dei processi spirituali cui s'intendeva riferirle. Ci spiega, anzitutto, il senso vero e la parte ragionevole di quelle teorie sulla natura del concetto, che abbiamo già rigettate allorchè abbiamo trattato dei concetti puri<sup><a href="Section0016.xhtml#nota_12" id="nota_12_ritorno">nota 12</a></sup>. Se i concetti sono apparsi indistinguibili dalle rappresentazioni, gli è che tali sono infatti gli pseudoconcetti, complessi di rappresentazioni mutilate. E, per la medesima ragione, si è considerato il concetto come mezzo o strumento per superare l'infinità delle intuizioni, riassunto, pensamento economico della realtà; ed è stato asserito che ogni concetto si appoggi su un'immagine individuale, e sia impossibile pensare un lupo o un cane, senza immaginare insieme un determinato lupo o un determinato cane: ed il pensamento della realtà sotto specie di eterno è stato ridotto al pensare i concetti delle cose; e ad ogni cosa si è fatto corrispondere il suo concetto: e si è proclamato il nominalismo come dottrina logica universale. Persino lo stravagante concetto dell'individuale riceve, nel nuovo ordine di formazioni spirituali, la sua giustificazione. Poichè il procedimento che si applica alle varietà degli individui si può applicare, senza difficoltà, alle varietà dello svolgimento di quel che si chiama un singolo individuo, il quale si trasforma così in alcunchè di costante, in un universale, che sta di fronte allo svolgersi della sua vita come l'universale rispetto alle intuizioni. Socrate fu un cittadino e filosofo ateniese, che, come filosofo, oltrepassò la sofistica e, come cittadino, fu un novatore: questo, si dirà, è il concetto di Socrate, e, rispetto a questo, l'aver Socrate lavorato da scultore e fatto il gruppo delle Cariti che si vedeva a piè della scala dell'Acropoli, e l'aver combattuto a Potidea salvando la vita ad Alcibiade, e discusso con Protagora, e nell'anno primo della XCV Olimpiade sorbito la cicuta, appariranno le rappresentazioni in cui quel concetto s'incarna. Basta un momento di riflessione per riconoscere che Socrate non è se non la vita di Socrate: pure quell'estratto concentrato, quello pseudoconcetto dell'individuo Socrate, ci rende qualche servigio, e però noi lo formiamo e adoperiamo, malgrado la sua irrazionalità teoretica, che non è poi irrazionalità allorchè dal momento propriamente teoretico siamo già fuori. Così agli pseudoconcetti si applica opportunamente la teoria delle note, di cui sarebbero costituiti i concetti; e gli schemi classificatorii della sopraordinazione, subordinazione e coordinazione.
</p>

<p class="testo_destra" id="s_5_7_0">
Dispute intorno alla teoria del concetto.
</p>

<p>
Con la distinzione dei due ordini di formazioni, si esce da impacci che sarebbero inestricabili, come ad esempio dal circolo, scoperto da alcuni logici, della necessità dei concetti per spiegare l'origine dei concetti; il che conduceva all'inevitabile supposizione di un doppio ordine di concetti, di concetti primarii e concetti secondarii, modelli di formazione e formazioni secondo i modelli. Ora, i concetti primarii non sono altro se non i puri: i secondarii, formati con l'aiuto di essi, sono quelli rappresentativi. Altri imbarazzi e circoli erano la teoria dei concetti, come ricavati dall'esperienza, mentre si riconosceva che ogni esperienza presupponeva un'anticipazione ideale; Ogni induzione (come si diceva) una precedente deduzione; o la teoria dei caratteri essenziali, che erano quelli fissati dal concetto, mentre, d'altra parte, il concetto non poteva fissarsi senza i caratteri essenziali; o la teoria della costruzione dei concetti secondo categorie, per cui la mente umana sembrava appressarsi all'esperienza, con un gruppo di corde o una rete apparecchiata, il che seminava ridicolo, mentre è appunto il caso degli pseudoconcetti. La distinzione dei due ordini di formazione è poi presentita o vista confusamente, o resa inevitabile, da una fraseologia che ricorre continuamente nella storia filosofica: di verità a priori e verità a posteriori, verità d'idee e verità di fatto, di valori e di fatti bruti, di deduzione e d'induzione, o d'induzione filosofica e d'induzione empirica, di analisi e di sintesi, di concetto concreto e di concetto astratto, d'idee e di concetti (astratti), di concetti logici e di concetti psicologici, di universalità e di generalità o generalizzazione, e simili. La fraseologia spesso s'invertiva, come si vede già da qualcuno di questi esempii; e l'induzione ora diventava il vero pensare filosofico, ora veniva abbassata come il suo opposto, e la deduzione ora concerneva i concetti veramente concreti, ora gli astratti, e il concreto ora significava l'universalità vera, ora l'universale improprio e rappresentativo. Ma, attraverso queste oscillazioni, pur si afferma la necessità del distinguere nettamente concetto e pseudoconcetti. Soltanto ci sembra opportuno di notare che, per noi, neppure gli pseudoconcetti sorgono in modo meccanico o psicologico, come cieco prodotto di non sappiamo quale meccanismo psicologico, ma si formano sempre teleologicamente: sono produzioni spirituali, e perciò teleologiche benchè la loro teleologia sia quella dello spirito pratico.
</p>

<p class="testo_destra" id="s_5_8_0">
Lo pseudoconcetto come forma delle scienze naturali.
</p>

<p>
Le scienze naturali non son altro che edifizii di pseudoconcetti, come può persuadersi chiunque si faccia ad esaminare una qualsiasi di esse. Che la cosa sia evidente per la zoologia, risulta già da ciò che ci è occorso dire di sopra. Le specie animali, descritte sin oggi, sono state calcolate, da qualche zoologo, ad oltre quattrocentomila; la somma di quelle che potrebbero descriversi, a quindici milioni: cifre, che esprimono appunto l'impotenza degli pseudoconcetti ad esaurire l'infinita realtà, e la necessità di contentarsi di un certo numero arbitrario, di alcune centinaia, di alcune migliaia o di alcuni milioni. Ma, non meno che per le specie zoologiche e botaniche, la stessa arbitrarietà si nota per le specie chimiche o per le classi di fatti fisici. Il potassio, l'oro, l'acqua, di cui tratta la chimica definendone i caratteri, ha di contro la realtà dell'oro, del potassio, dell'acqua, cioè di fatti che sono in questo momento ciò che non erano un momento prima e non saranno un momento dopo; come i fatti di luce, di calore, di elettricità, di gravità, che accadono in questo momento, non sono gli stessi di quelli che sono accaduti nel passato o che accadranno nell'avvenire, salvochè quell'arbitraria semplificazione dei fisici. Considerate come rappresentazioni, nelle formule descrittive sono inadeguate ad ogni realtà; considerate come concetti, non valgono a distinguere un ordine di realtà dall'altro. E non solo una specie zoologica non è rigorosamente distinguibile dalla specie prossima, il lupo dal cane, o il leopardo dalla pantera: ma l'animale non è distinguibile dal vegetale (salvochè sempre per delimitazioni arbitrarie), e nessuno saprebbe assegnar la differenza tra le forme unicellulari animali e vegetali: anzi, procedendo oltre, la cellula in genere non si può dire veramente distinta dal fatto fisico-chimico, per quanto manchino ora, o non sieno noti, gli anelli della connessione e del passaggio. La cellula non si distingue pel naturalista, se non a mezzo di caratteri empirici: per porre, invece, una distinzione reale, bisognerebbe introdurre i concetti di attività e passività, di teleologismo e meccanismo, di forza vitale e forza fisica, concependoli come sostanze diverse, costituenti insieme la realtà, ossia introdurre una filosofia, e per giunta una filosofia dualistica. Le scienze naturali vogliono essere, e sono, scienze di fenomeni, cioè scienze di ciò che non è oggetto di scienza, fuorchè per atto di volontà: ed esse riducono le rappresentazioni alla forma concettuale con gli stessi metodi persuasivi, coi quali si acciuffa la gente pel collo e si caccia in galera.
</p>

<p class="testo_destra" id="s_5_9_0">
Distinzione di carattere pratico e fine pratico.
</p>

<p>
Ma, a questo punto, sarà bene eliminare un equivoco, pel quale, male giudicando l'attività pratica formatrice degli pseudoconcetti e delle scienze naturali, si asserisce come carattere proprio di queste conoscenze, che esse sono <span lang="fr"><i>ordonnées à l'action</i></span>, come ripetono molti teorici moderni; e già Bacone, banditore delle scienze naturali, era tutto pieno di questa idea o preconcetto, proclamando sino alla sazietà che <cite><span lang="la"><i>meta scientiarum non alia est quam ut dotetur vita humana novis inventiis et copiis</i></span></cite> (Nov. org. I, 81); che le scienze naturali si propongono <cite><span lang="la"><i>potentiæ et amplitudinis humanæ fines in latius proferre</i></span></cite> (ivi. 116); che la natura, per opera di esse, <cite><span lang="la"><i>ad usus vitæ humanæ subigitur</i></span></cite> (II. in f.). Ora, tutta la conoscenza, non le sole scienze naturali anzi queste solo indirettamente, perchè conoscenze indirette, ‒ ha valore pratico, perchè <cite>«i nostri nemici non son altro che tenebre»</cite>, come diceva, se non erriamo, Niccolò Tommaseo. Poesia e filosofia hanno effetti pratici, come ne ha la storia. la quale, se non <span lang="la"><i>magistra vitæ</i></span>, è certo fondamento delle nostre azioni, essendo indispensabile conoscere il mondo in cui viviamo ed operiamo, e il mondo è storia. Il restringere l'utilità pratica alle sole discipline naturali è velleità materialistica e grossolana incoerenza. Ma il carattere pratico delle scienze naturali, che ci siamo industriati di chiarire, nasce dal loro modo di formazione: non dall'essere disposte in vista della vita pratica, ma dall'esser vita pratica, espedienti per la conservazione e il maneggio delle nostre ricchezze teoretiche.
</p>

<p class="testo_destra" id="s_5_10_0">
Significato gnoseologico delle parole natura e naturale.
</p>

<p>
Se ogni scienza naturale è costruzione di pseudoconcetti, reciprocamente ogni costruzione di pseudoconcetti è scienza naturale, nel senso gnoseologico del termine «natura». Certo, per «natura» s'intende spesso niente altro che l'insieme delle manifestazioni inferiori della realtà: così naturali si dicono gli uomini viventi in istato selvaggio rispetto a quelli che si dicono civili, e naturali gli animali, le piante e tutto il resto, rispetto all'uomo. E, in questo senso, noi opponiamo spesso spirito e natura, cioè, in fondo, una manifestazione della spiritualità ad un'altra manifestazione della vita spirituale, come allorchè le rappresentazioni del poeta ci appaiono qualcosa di naturale, che lo spirito logico deve superare, e le inclinazioni del fanciullo qualcosa di naturale, che l'educazione deve vincere, cioè sostituire con altre inclinazioni. Allo stesso modo, a chi guardi da lontano, dal mare o dal monte, un complesso di uomini viventi in un certo luogo e tra certi oggetti, quell'insieme appare «una città», che egli ha innanzi come un tutto chiuso in sè, mentre effettivamente non è chiuso, e quegli uomini e quegli oggetti vivono, come gli altri tutti, come il contemplatore stesso, della vita universa. Ma la «natura», nel senso gnoseologico, non è questa distinzione alla buona, che pur giova fare nel discorso ordinario: gnoseologicamente e filosoficamente intesa, la «natura» coincide con quell'atto spirituale dell'uomo che forma gli pseudoconcetti, distrugge pei suoi fini speciali l'individualità e l'universalità del reale e crea la natura cioè naturalizza la realtà (al modo stesso che il giudizio esistenziale la storicizza). La natura non è la realtà o una parte della realtà, ma è un modo di considerare, anzi un modo di fare.
</p>

<p class="testo_destra" id="s_5_11_0">
Metodo naturalistico nelle scienze dell'uomo: precettistiche, psicologia e sociologia.
</p>

<p>
Chi voglia sorprendere in atto il passaggio dal primo al secondo significato della parola «natura», volga l'attenzione ai propositi che si son manifestati tante volte, specie nel corso del secolo XIX, di volere ormai trattare anche le scienze «morali» col metodo delle scienze naturali: di voler trattare naturalisticamente i fatti dello spirito, le produzioni dell'arte e del linguaggio, della moralità, della civiltà; onde s'inaugurava, o profetava, una Psicologia, una Linguistica. Un'Estetica, un'Etica, una Sociologia, <span lang="la"><i>methodo naturali demomstratæ</i></span>. Prescindendo dalle erronee convinzioni filosofiche che si mescolavano a quei propositi e tentativi, e dalle erronee conseguenze filosofiche che da essi si traevano, ‒ ne discorreremo in altra parte di questo scritto, ‒ non si può disconoscere la ragionevolezza della richiesta. Se naturale non è una parte della realtà ma un metodo dello spirito umano, niente vieta, anzi fatto impone che ogni parte della realtà venga trattata «naturalisticamente», anche quelle parti di essa che, da un altro punto di vista, e nel senso bonario della parola, vengono, come manifestazioni spirituali, contrapposte alla «natura». Soltanto, a coloro che richiedevano, o richiedono, una trattazione naturalistica dei fatti spirituali, si potrebbe rispondere col vecchio detto forense: <span lang="la"><i>Quod petis, in manu habes</i></span>. Da quando l'uomo ha cominciato a costruir la scienza, le formazioni naturalistiche non si sono limitate agli animali, alle piante, ai minerali, e ai fatti fisici, chimici e biologici, ma si sono estese a tutte le manifestazioni della realtà. Le scienze naturalistiche del linguaggio e dell'arte, della moralità e del diritto e dell'economia, dello spirito umano in generale ‒ la grammatica, la precettistica letteraria, le massime economiche, le norme morali, le enciclopedie giuridiche, le osservazioni sull'uomo, e così via, sono non solo il cosiddetto stadio empirico di quelle scienze filosofiche, ma persistono e persisteranno accanto alle filosofiche per l'eterna necessità dell'empirismo, cioè degli pseudoconcetti. Così non c'è filosofia del linguaggio e dell'arte che possa scacciar da ogni seggio (sebbene la scacci dal <i>suo</i> seggio) la linguistica empirica, la fonetica, la morfologia e la sintassi delle lingue, con le loro arbitrarie categorie, utili per altro alla memoria<sup><a href="Section0016.xhtml#nota_13" id="nota_13_ritorno">nota 13</a></sup>); ovvero eliminare le classificazioni dei generi artistici e letterarii, che ci rendono possibile ordinare i libri negli scaffali, le statue e i quadri nei musei, o le cognizioni di storia artistico-letteraria nella nostra ritentiva<sup><a href="Section0016.xhtml#nota_14" id="nota_14_ritorno">nota 14</a></sup>). La psicologia, scienza empirica e naturale, non ci fa certo comprendere la attività dello spirito: ma ci lascia afferrare e ricordare una parte dell'infinita ricchezza delle manifestazioni dello spirito, classificando alla meglio le specie o classi dei fatti rappresentativi (sensazioni, intuizioni, percezioni, immaginazioni, illusioni, concetti, giudizii. ragionamenti, poemi, storie, sistemi etc.), sentimentali e volitivi (piacere, dolore, attrazione, ripugnanza, sentimenti misti, desiderii, velleità, nostalgie, volontà, moralità, doveri, vita familiare, giuridica, economica, politica, religiosa, etc.), e classificando gli stessi fatti secondo le classi degli individui (psicologia degli animali, dei fanciulli, dei selvaggi, dei criminali, dell'uomo fisiologico e del patologico, etc.). Per questo modo affatto estrinseco di considerazione che in essa va prevalendo, si dice che la psicologia si è elevata (o abbassata) al grado di scienza naturale, che procede con metodo meccanico, deterministico, positivo, antiteleologico<sup><a href="Section0016.xhtml#nota_15" id="nota_15_ritorno">nota 15</a></sup>). La sociologia, intesa non già come scienza filosofica particolare ‒ che non esiste, ‒ e neppure come coincidente con la filosofia del diritto, ma appunto come scienza empirica, classifica alla meglio forme di famiglia e forme di produzione, forme di religioni e forme di scienza e d'arte, forme politiche o forme sociali, offrendoci una serie di schemi che, approssimativamente, compendiano lo svolgimento effettivo del genere umano. Il filosofo non ha bisogno dell'empirismo, anzi l'aborre e gli fa guerra implacabile e distruttrice; ma quel filosofo stesso, in quanto uomo, in quanto provvede all'economia della sua vita interna e al più facile comunicare coi suoi simili, deve foggiar l'empirico e servirsene; e, dopo aver distrutto idealmente l'aggettivo e l'avverbio, il genere tragico e il genere epico, l'appetizione e la volizione, la famiglia monogamica e la poligamica, il cane e il lupo e così via, deve pur parlare, quando riesce comodo ed opportuno, di aggettivi ed avverbii, di tragedie ed epopee, di appetizioni e di volizioni, di famiglie così e così costituite, della specie «cane» come se si distinguesse nettamente dalla specie «lupo».
</p>

<p class="testo_destra" id="s_5_12_0">
Identità di descrittivo ed esplicativo nelle scienze naturali.
</p>

<p>
Al grado altissimo di svolgimento al quale sono giunte ai tempi nostri le teorie gnoseologiche delle scienze naturali, non sarebbe più da temere la obiezione, tante volte confutata, che questo modo d'intendere le scienze naturali offra di esse un'immagine imperfetta, limitandosi a mettere in rilievo solo le loro parti descrittive e non già le esplicative, solo le rappresentazioni tipiche delle classi, che costituiscono la sistematica, preliminare di ogni scienza naturale, e non già la ricerca delle leggi. È stato ben dimostrato che tra descrizione ed esplicazione non vi ha, nelle scienze naturali, differenza alcuna. Si potrebbe dire, in altro modo, che quel loro descrivere non è un descrivere perchè è un esplicare, cioè un generalizzare e pensare per concetti: e quel loro esplicare non è un esplicare, perchè è un descrivere e uno sbozzare rappresentazioni; si tratta di un processo <span lang="la"><i>sui generis</i></span>, che è però costante in tutte le scienze naturali e non distinguibile in due modi o gradi. Ma qualche chiarimento non sarà, in ogni caso, superfluo.
</p>

<p class="testo_destra" id="s_5_13_0">
Legge e concetto.
</p>

<p>
La legge non è niente di diverso dal concetto nella logica pura e nelle scienze filosofiche, che quella logica rispecchia: la legge dell'arte è il concetto dell'arte, la legge della moralità è il concetto della moralità, la legge del pensiero logico è il concetto del pensiero logico<sup><a href="Section0016.xhtml#nota_16" id="nota_16_ritorno">nota 16</a></sup>. Come potrebbe essere alcunchè di diverso nelle scienze empiriche e naturali, le quali costruiscono bensì pseudoconcetti, ma in tanto li possono costruire in quanto li modellano in qualche modo sui concetti veri, in tanto (come abbiamo detto) battono moneta falsa in quanto imitano la buona? Pseudoconcetto vale, dunque, pseudolegge: la determinazione naturalistica di un fatto è anche la sua legge naturalistica, o naturale che si chiami. Il concetto del lupo è la legge del lupo: posto che sia data nella realtà una parte della rappresentazione corrispondente al concetto del lupo, è da concludere che è dato anche il resto. Così il Cuvier, ponendo i tipi degli animali, e quindi le leggi delle correlazioni degli organi. era in grado di ricostruire da un osso superstite l'intero organismo di un animale fossile. Così, posto il concetto chimico dell'acqua, H<sup>2</sup>O. dato nella realtà tanto d'idrogeno e tanto d'ossigeno, H<sup>2</sup> e O, e sottomesso alle altre condizioni che la chimica indica, è da concludere che si vedrà apparire l'acqua. Tutte le leggi naturalistiche sono di questo tipo. Posto il concetto di tragedia regolare, se son dati in un codice i due primi atti di una tragedia, è da credere che esistevano anche una volta, e forse verran fuori, gli altri tre! ‒ Su ciò si fonda la semeiotica dei medici, degli agronomi, dei politici, e via dicendo.
</p>

<p class="testo_destra" id="s_5_14_0">
Causa ed effetto.
</p>

<p>
Come la legge non è niente di diverso dal concetto, così leggi naturali e leggi ideali, leggi empiriche e leggi filosofiche, si distinguono tra loro al modo stesso che i concetti rappresentativi dai concetti puri. E un'analoga distinzione vale per la causa: solo che il vocabolo «causa» ha un senso più generico, e si dice che si cercano le cause così nella filosofia, come nella storia, come nelle scienze naturali: anzi da ciò si trae argomento per cancellare ogni limite tra filosofia, scienze naturali e storia, tutte costituenti una unica scienza perchè tutte volte a cercare le cause dei fatti. Ma la medesimezza del vocabolo non deve nascondere la diversità degli atti mentali: la causa nella storiografia non è altro che il fatto stesso individuale, che si narra, investigato compiutamente, per quanto è possibile: la causa nella filosofia è lo stesso concetto filosofico, il pensamento dell'universale puro; la causa nelle scienze naturali è nient'altro che il concetto empirico, ed ha il valore stesso del concetto empirico, cioè meramente approssimativo. L'uso della parola è qui così largo che coincide con quello di «verità» (verità filosofica, storica, naturalistica); e anzi se ne trovano vestigi perfino nella critica d'arte, dove si parla, se non proprio di cause, di parti «motivate» o «immotivate». Tutte le discussioni intorno al concetto di causa nelle scienze naturali si risolvono, dunque, col riportare la causa al concetto empirico. Lo sdoppiamento di causa ed effetto appartiene alla nostra apprensione della realtà, e non alla realtà stessa, che è un continuo: tanto è vero che ogni causa è effetto e ogni effetto causa, e si termina la catena causale con la <span lang="la"><i>causa sui</i></span>, abbandonando senza complimenti nel punto più importante il concetto di causa, come ‒ direbbe lo Schopenhauer ‒ si congeda al termine della giornata una vettura da nolo, di cui ci siamo serviti pei nostri affari. Ogni altra concezione è antropomorfica; come è arbitraria la pretesa che la causa sia l'antecedente invariabile, quando per definizione niente è invariabile nel divenire universale, e che l'effetto sia identico alla causa, quando, perchè si sdoppii dalla causa, deve essere concepito di necessità come diverso. Del resto, anche per la parola «causa» si notano nell'uso le stesse discordie, che abbiamo notate pei due ordini di concetti, e che accennano tutte in qualche modo al miscuglio di diversi processi mentali, che si avverte oscuramente, e al bisogno di scioglierlo e di distinguere. E perciò nella filosofia si parla di cause formali e cause materiali, di cause finali (filosofiche, come le formali) e cause efficienti (empiriche o meccaniche), di leggi ideali e leggi causali, di leggi rigorose e tendenze, di ragione e causa, e via discorrendo.
</p>

<p class="testo_destra" id="s_5_15_0">
Il postulato dell'uniformità della natura, e l'empiricità delle leggi naturali.
</p>

<p>
Le scienze naturali ‒ si ripete comunemente ‒ hanno per base il postulato della costanza o dell'uniformità della natura: un <span lang="la"><i>quid</i></span> misterioso, innanzi al quale molti sono pronti ad inchinarsi, presi da reverenza. Ma quel postulato non è neppure un'ipotesi, concepibile in qualche modo, sebbene non ancor chiarita e dimostrata: è evidentemente qualcosa di falso, di assurdo. Noi sappiamo apoditticamente che la realtà non è costante nè uniforme; che essa è in perpetua evoluzione e trasformazione. E, considerando meglio, il fatto, che falsamente si postula come realtà oggettiva, ci si svela come nient'altro che l'opportunità pratica che ci mena a trascurar le differenze, e a riguardare come uniforme ciò che non è uniforme, come costante ciò che è mutevole. Il postulato dell'uniformità della natura è la richiesta di una considerazione naturalistica della realtà, e quindi uniformata, per quanto è possibile. Il detto: <cite><span lang="la"><i>natura non facit saltus</i></span></cite>, esprime meglio l'esigenza: ma meglio ancora, se si correggesse: <span lang="la"><i>mens non facit saltus in naturæ cogitatione</i></span>. La mente umana ha questo potere di rendere uniforme il difforme; nè vale il dire che le nostre previsioni non sempre si realizzano, e che, di tanto in tanto, una rivoluzione, nella natura o nella società, ci riempie di meraviglia o di terrore. S'intende bene che noi non dobbiamo immaginare di sapere più di quanto effettivamente sappiamo; ma, se noi sapessimo sempre tutte le circostanze (e fossimo sicuri dell'assenza di elementi turbativi, cioè ignoti), le cose avverrebbero sempre in conformità delle leggi stabilite. Se potessimo sapere ‒ si afferma ‒ tutte le forze che sono in giuoco nell'universo in un dato momento, potremmo, calcolando, conoscere qual esso sarà nell'istante seguente. Certamente; ma, nell'ipotesi che si foggia, l'istante seguente sarebbe già presente.
</p>

<p>
Ma questo non è il punto importante della questione: l'ineccepibilità della legge nel campo naturalistico è semplice conseguenza dell'essere essa modellata sulle leggi e i concetti veri, di cui assume tutti i diritti, facendone sue pretensioni. Se non che, appunto perchè si tratta di pretese arbitrarie, esaminando le leggi naturalistiche non secondo queste ma secondo la realtà e la verità, la conclusione cui si giunge non è già che la legge non patisce eccezioni, e neppure che patisce talvolta qualche eccezione, ma anzi che non v'ha fatto che non sia eccezione alla sua legge naturalistica. Accoppiando un lupo e una lupa, nascerà non Romolo o Remo ma un lupacchiotto, che sarà, col passar degli anni, un lupo in tutta regola: se non che, quel nuovo lupo non sarà identico ai suoi genitori, ma li varierà, sia pure in modo insensibile o poco sensibile: altrimenti, come i lupi si evolverebbero con l'evolversi della realtà tutta di cui fanno parte? Analizzando chimicamente un litro d'acqua, si ottiene H<sup>2</sup>O; ma, ricombinando chimicamente H<sup>2</sup>O, l'acqua che si ottiene è, per modo di dire, la stessa di prima: nella realtà, è diversa, giacchè e quel processo, cui è stata sottomessa, qualche mutazione deve pure aver prodotto, sia anche da noi non percepita, e, in ogni caso, nel momento seguente tante mutazioni sono avvenute nella realtà circostante che non possono restar senza ripercussione su quell'acqua, che non è isolabile dall'ambiente, se non per astrazione o per approssimazione, e che anch'essa, a suo modo, si evolve. Praticamente, entro certi limiti, non importa che il bicchier d'acqua che bevo oggi sia identico a quello che ho bevuto ieri, bastandomi che sia simile nelle qualità refrigeranti ed igieniche: tanto più che anche il bevitore non è identico a quel ch'era ieri. Ma, filosoficamente, è un altro conto. Ed anche praticamente la differenza, se supera certi limiti, diventa importante, e rende necessarii nuovi concetti. L'adolescente Falstaff tien per legge del suo essere la potenza a spiccar salti, e non si accorge che i salti che egli spicca variano in qualche cosa da un giorno all'altro; ma ben se ne accorge Falstaff invecchiato ed obeso, quando non può se non rimpiangere il bel tempo lontano in cui «era paggio del duca di Norfolk»! ‒ Onde si potrebbe definire: le leggi inesorabili della natura sono quelle che ad ogni attimo vengono violate, mentre, per contrario, le leggi filosofiche vengono, ad ogni attimo, osservate. Il che sembrerà paradosso ai superstiziosi delle scienze naturali e miscredenti della filosofia; eppure è di evidenza intuitiva.
</p>

<p class="testo_destra" id="s_5_16_0">
Fondamento storico delle scienze naturali.
</p>

<p>
Gli pseudoconcetti e le scienze naturali sorgono, dunque, come trascrizione tachigrafica della realtà viva e mutevole, trascrivibile compiutamente solo in termini di rappresentazioni individuali. Ma su quale realtà? Sulla realtà del poeta, o su quella rischiarata, e storicizzata, dello storico? Le costruzioni delle scienze naturali hanno o no, per loro presupposto, i giudizii individuali ed esistenziali, cioè la storia? Questo è stato affermato ed è stato negato; ma a noi sembra che non si possa se non affermare, in conseguenza appunto dell'indole economica di quelle discipline. Per tornare al facile esempio già adoperato, niente gioverebbe al zoologo il costruire tipi e schemi di animali immaginabili bensì, ma inesistenti: quei tipi e schemi non esaurirebbero le possibilità, che sono infinite, e ci distrarrebbero dal compito urgente ed utile di riassumere la realtà storica conosciuta, che è grandissima. Che se poi talvolta si classificano animali immaginarii, ippogrifi, centauri, pegasi e sirene, questo ha luogo nella mitologia comparata, dove in effetti non si classificano animali, ma immaginazioni dell'uomo, cioè fatti storici anch'essi, e immaginazioni storicamente date e non già quelle possibili, che nessun poeta ha ancora ideato, e che sono infinite. Ed ognun sa quanto siano vani e screditati lavori, nella sociologia empirica, quelli dei sociologi, utopisti o profeti, che pongono tipi di società future, pei quali mancano gli esemplari nella storia, che si è svolta: Carlo Marx li ha bollati per sempre con la sua sarcastica dichiarazione, che egli non usava redigere i <span lang="fr"><i>menus</i></span> per le cucine dell'avvenire.
</p>

<p class="testo_destra" id="s_5_17_0">
Conseguenze del fondamento storico delle scienze naturali.
</p>

<p>
Non senza ragione, o almeno, non senza opportunità, le scienze naturali erano dette, pel passato, storia naturale. La storia è la massa calda e scorrente, che il naturalista raffredda e solidifica, colandola nelle sue forme prestabilite. Ma quella materia, raffreddata e solidificata per la conservazione e pel trasporto, non ha valore se non in quanto si può renderla di nuovo calda e fluida: e perciò, ad impedire che gli schemi astratti diventino inutili, è necessario rinfrescarli continuamente, riportandoli alle intuizioni da cui hanno preso origine. Esempio tipico di questo richiamo alla considerazione storica della realtà è il darvinismo, ‒ D'altra parte, il mutar delle condizioni storiche rende talora, se non inutili del tutto, meno utili alcuni schemi, foggiati già per dominare condizioni di vita che son ora da noi remote. Così molti concetti rappresentativi, coi quali si schematizzava la vita medievale, son ora oggetti da museo storico; molti altri, che si riferiscono a popoli lontani di scarsa o niuna efficacia nella vita internazionale, sono oggetti da museo etnografico. Il variar dell'interesse storico si ripercuote sulle sorti delle costruzioni naturalistiche: quando il libro non si legge più, o si legge di rado, anche l'indice resta inutile, o di rado utilizzato.
</p>

<p>
Un'altra prova del fondamento storico delle scienze naturali è l'aborrimento pei concetti metafisici, cioè per le spiegazioni filosofiche, per gli universali puri, che ogni buon naturalista professa, ed ha ragione e dovere di professare. Una spiegazione filosofica oltrepassa il fatto dato, abbandona l'individuale per l'universale; e, poichè, sostituendo la teoria alla storia, non soddisfa il bisogno storico, non soddisfa neppure il bisogno naturalistico, che è della costruzione del dato, del fenomeno, del particolare. Un fisiologo, che, nello studio dei fatti dell'organismo, ricorra alla «forza vitale»; un astronomo che in cambio di fissar le leggi degli astri, invochi «l'amor che move il sole e l'altre stelle»; un fisico che, in luogo di dar le leggi del calore, parli del «panpsichismo», cessano di essere, rispettivamente, fisiologi, astronomi, fisici; o, se pretendono andar coltivando con quel metodo le loro speciali discipline, saranno cattivi fisiologi, cattivi astronomi, cattivi fisici.
</p>

<p class="testo_destra" id="s_5_18_0">
La scienza matematica della natura.
</p>

<p>
Ed, infine, dal presupposto storico delle scienze naturali si ricava l'irriducibilità di queste a sistema, l'impossibilità di connetterle in modo tra loro che, nel loro insieme, formino un organismo di concetti che si leghino gli uni agli altri e tutti con l'insieme. Le teorie delle scienze naturali appaiono al nostro sguardo come tante isole, ed anzi, guardando più da vicino, ciascuna di quelle isole si svela un piccolo arcipelago. Fatte di pezzi arbitrariamente tagliati dalla realtà concreta, i loro elementi rappresentativi sono indeducibili l'uno dall'altro, come una rappresentazione non si deduce da un'altra rappresentazione. Non solo da una scienza naturale all'altra non c'è passaggio logico, ma non c'è passaggio logico da un capitolo all'altro di una stessa scienza naturale. Seguendo i bisogni pratici, esse si suddividono e s'aggruppano, ora in un modo ora in un altro; abbandonano il meno comodo pel più comodo, ma non possono eliminar mai l'empirico e raggiungere la logicità vera.
</p>

<p class="testo_destra" id="s_5_19_0">
Indole delle matematiche.
</p>

<p>
A questa affermazione del fondamento storico delle scienze naturali, e alle conseguenze che reca con sè, si oppone la concezione di una scienza matematica della natura, la quale esprimerebbe l'ideale delle scienze naturali, la loro vera indole e lo scopo a cui tendono. La concezione matematica o meccanica implica per l'appunto l'organismo, o, meglio, il meccanismo perfetto, la riduzione di tutti i fatti a quantità senza qualità, la rappresentazione di ciascun fatto con una formola matematica, che ne sarebbe la definizione pienamente adeguata.
</p>

<p>
Ma neppur l'indole delle matematiche può ormai considerarsi, ai tempi nostri, un mistero. La matematica ‒ è stato scritto testé, con arguzia e con verità, da un matematico, è «una scienza in cui non si sa mai di che cosa si parli, nè se ciò di cui si parla sia vero». Ora, come mai una produzione, che merita siffatta caratteristica, può chiamarsi scienza? Una scienza, che non afferma verità, non solo non è scienza, ma non è forma alcuna di conoscenza: neppure storia, neppure poesia. Ed, infatti, molti inclinano a considerar la matematica, non già come scienza, ma come linguaggio, che avrebbe stretta parentela con la logica formalistica ed anzi porterebbe questa alla sua vera perfezione. Ma la matematica non è nè il linguaggio nè un linguaggio: non è il linguaggio in genere, l'idea del linguaggio, che abbraccia ogni forma di espressione (musicale, pittorica, etc.); non è un dato linguaggio, che sarebbe apparizione storica e passaggiera. Il tentativo, per altro, di definir la matematica come linguaggio ha la sua importanza, in quanto, bene o male, avvia a concepirla come cosa che non ha valore per sè, ma pei servigi che rende, come istrumento o sussidio.
</p>

<p>
Del procedere matematico può valere come esempio una qualsiasi operazione elementare dell'aritmetica; sia la moltiplicazione 3x4 = 12. Il segno =, eguale, designa l'identità: 3x4 è identico a 12, come è identico a infinite altre formole siffatte, giacchè ogni numero può avere infinite definizioni. Che cosa impariamo da quelle eguaglianze intorno alla realtà, fenomenica o assoluta, cui si rivolge la brama conoscitiva? Nulla. Ma. impariamo a sostituire 12 a 3x4. a 5+7, a 17-5, a 24:2, e così via. Una o altra sostituzione è utile secondo le circostanze: quando alcuno ci promette di somministrarci 3 lire per 5 giorni, 3 ogni giorno, e noi vogliamo pensare tutt'insieme la totalità di lire, ossia l'oggetto che avremo disponibile dopo 4 giorni, eseguiamo l'operazione 3x4; quando abbiamo 24 lire da spartire in parti eguali tra noi e un nostro amico, ricorriamo all'altra formola 24:2. Queste operazioni, dalle quattro elementari via via sino a quello differenziali e integrali, costituiscono il calcolo. La matematica, in quanto matematica, non conosce, ma stabilisce formole di eguaglianze: non serve a conoscere, ma a calcolare per conoscere.
</p>

<p class="testo_destra" id="s_5_20_0">
Carattere dei principii matematici.
</p>

<p>
Per potere stabilire le sue formole e le sue operazioni, le matematiche hanno bisogno di certi principii e dei teoremi che da essi si ricavano. Così l'aritmetica ha bisogno della serie numerica, che, movendo dall'unità, si ottiene aggiungendo sempre un'unità al numero precedente; la geometria ha bisogno della concezione dello spazio a tre dimensioni, coi postulati che vi si connettono; la meccanica, di alcune leggi fondamentali, com'è quella di inerzia, che cioè un corpo in movimento, non sottomesso all'azione di altre forze, percorre in tempi uguali spazii uguali. È stato molto discusso se questi principii sieno a priori o a posteriori, puri o sperimentali; ma la discussione dovrebbe dirsi chiusa a favore della prima alternativa: anche gli empiristi distinguono i principii matematici dagli altri principii naturali, almeno come prodotti ‒ essi dicono ‒ di esperienze elementari, o di esperienze che l'uomo compie nel proprio spirito, isolandosi dalla natura esterna; il che vale quanto dire che, vogliano o no, essi le distinguono profondamente dalle cognizioni a posteriori o sperimentali. Il carattere di apriorità dei principii matematici rifulge ad ogni contradizione con cui venga assalito. Se non che, escluso che sieno a posteriori ed empirici, e riconosciuti come a priori, non però le difficoltà cessano. Quella loro apriorità ha caratteri assai bizzarri, che li rendono dissimili dalle cognizioni a priori del filosofo, ad esempio dalla coscienza dei valori, dall'apriori logico o etico. È infatti impossibile pensare che il vero non sia vero, o che il buono non sia vero: invece, è impossibile pensare che i principii delle matematiche sieno veri. E, considerati rigorosamente, essi risultano tutti falsi. La serie numerica si ottiene movendo dall'unità come da una rappresentazione singolare che si pone a capo della serie; ma le manifestazioni della realtà sono infinite, a <i>parte ante</i> e a <i>parte post</i>, ed è impossibile trovare nella realtà un sol fatto individuale che sia il numero uno. capo della serie, e che giustifichi perciò come reale, e come pensabile, e come vera, la serie numerica. Lo spazio viene caratterizzato come costituito da tre dimensioni; ma la realtà non ci offre lo spazio, sibbene la spazialità, cioè la sensibilità, l'intuibilità in genere, l'estensione viva e non astratta, il cui carattere non è di avere tre dimensioni, una, due e tre, ma di essere un <span lang="la"><i>quid sui generis</i></span>, che solo arbitrariamente vien poi scisso in tre elementi. Anche pel tempo ‒ come osservava l'Hegel ‒ si potrebbero distinguere tre dimensioni: passato, presente e futuro! E, se riescono impensabili le tre dimensioni come tre attributi dello spazio, e se impensabili riescono egualmente e il punto inesteso, e la linea senza superficie, e la superficie senza solidità ‒ sono anche, per conseguenza, impensabili tutti i concetti derivati, come quelli delle figure geometriche, delle quali nessuna ha o può avere realtà di nessun genere, perchè nella realtà empirica non si incontrano, e nella realtà filosofica non sono concepibili, non essendo lecito astrarre la materia dalla materia; onde nessun triangolo ha, o può avere, la somma degli angoli eguali a due angoli retti, e nessun triangolo rettangolo ha, o può avere, il quadrato dell'ipotenusa eguale alla somma dei quadrati dei cateti. Il medesimo è dei prìncipii della meccanica: nessun corpo può esser sottratto all'azione delle forze estranee, perchè ogni corpo vive con gli altri tutti nell'universo; onde la legge d'inerzia è falsa ed impensabile. Nè è possibile definirli concetti negativi, giacchè ogni negazione è insieme affermazione; e neppure entità immaginarie, perchè, appunto, non si riesce ad immaginarle. Che cosa sono, dunque? Sono finzioni, in modo analogo agli pseudoconcetti delle scienze naturali, con la sola differenza che qui si tratta di finzioni o formazioni arbitrarie, costruite non sui dati dell'intuizione storica, ma sulle potenze stesse dello spirito; è lo spirito che fornisce l'uno e il molti, la rappresentabilità o spazialità o intuizione, il costante e il mutevole, ed offre queste sue forme alla matematica perchè le falsifichi, se ciò le torna comodo. E, se le falsifica rispetto alla realtà e verità, non vuol dire, come già sappiamo, che costruisca alcunchè di assolutamente irrazionale e ingiustificabile. Ciò che non si giustifica rispetto alla verità, si giustitica nello spirito pratico, che ha bisogno di foggiare i suoi strumenti per calcolare rapidamente.
</p>

<p class="testo_destra" id="s_5_21_0">
Discordie intorno al posto sistematico delle matematiche. Matematici e filosofi.
</p>

<p>
Se tale è l'indole delle matematiche, diventa chiaro il perchè degli imbarazzi nel determinarne il posto sistematico, se cioè esse siano da concepire come conoscenze naturali o come conoscenze filosofiche. Infatti, le matematiche hanno delle scienze naturali il procedere per convenzioni e finzioni, delle filosofiche la purità degli elementi sui quali si fondano. I naturalisti sentono la parentela che li stringe ai matematici; ma i filosofi ne sono, a volta a volta, attratti e disgustati. Gli è che la matematica, per la sua apparenza di assolutezza e necessità, può considerarsi vera <span lang="la"><i>simia philosophiæ</i></span>, come del diavolo fu detto che era <span lang="la"><i>simia Dei</i></span>; e i filosofi han visto in essa talvolta come un modello dell'apoditticità e sicurezza cui aspira il pensiero filosofico, mentre, tal'altra, accortisi del diavolo in forma di Dio, le hanno rivolto le poco oneste parole che i santi e gli asceti usavano in questi casi. E le matematiche sono state accusate di non potere, con tutte le loro pretese di rigore, render conto dei proprii principii: di costruir formole vuote e lasciar vuota la mente; di promuovere la superstizione e le fantasticherie, giacchè dalle loro conoscenze resta fuori tutta la realtà concreta, la quale assume sembianza di mistero inattingibile; di essere, per gli spiriti elevati, troppo difficili, appunto perchè troppo facili. Giambattista Vico confessava che, messosi allo studio della geometria, non era andato oltre la quinta proposizione di Euclide, poichè «alle menti già dalla metafisica fatte universali non riesce agevole quello studio proprio degli ingegni minuti»: onde lasciò di seguitarlo, essendo avvezza la sua mente «a spaziar nell'infinito de' generi»<sup><a href="Section0016.xhtml#nota_17" id="nota_17_ritorno">nota 17</a></sup>. Le matematiche hanno caratteri fatti proprii; nè scienze naturali nè filosofiche; non leggi causali, ma neppure ideali: non conoscenze, ma strumenti di conoscenza. Sono anzi le sole che diano luogo a macchine calcolatorie (tavola pitagorica, formularii, etc.): espedienti assurdi, nelle vere conoscenze, come sono assurde, nella vera religiosità, le macchinette caricate di orazioni, che, ‒ a quanto si dice. adoperano alcuni devoti della Cina.
</p>

<p class="testo_destra" id="s_5_22_0">
Il calcolo e i dati storici.
</p>

<p>
Ma, strumenti per quale sorta di conoscenze? In alcuni sistemi filosofici moderni esse vengono concepite quasi prologo, comune così alle scienze naturali come alle filosofiche: idea certamente erronea, non vedendosi a quale uso il calcolo possa mai servire nella ricerca dell'universale filosofico. Ma neppur sembra esatto il farle strumenti delle scienze naturali, dell'astrazione delle scienze naturali, un'<cite><span lang="la"><i>appendix magna</i></span></cite> a queste, come Bacone le chiamava. Ciò, a cui il calcolo si applica, sono le singole cose reali: si noverano cose, e non concetti o pseudoconcetti di cose. Certo, le cose per esser calcolabili, debbono essere guardate sotto l'aspetto per cui appaiono identiche e omogenee, pensate cioè con concetti o anche con pseudoconcetti; ma, se questa è la condizione del calcolo, il calcolato sono sempre fatti reali e singoli. Certo, delle cose numerate si possono poi costruir nuovi pseudoconcetti, come allorchè si dice che un tanto di ossigeno e due tanti di idrogeno costituiscono l'acqua: ma la costruzione è resa possibile dal fatto, che si calcolano cose reali.
</p>

<p class="testo_destra" id="s_5_23_0">
Inammissibilità dell'ideale matematico delle scienze naturali.
</p>

<p>
Ripigliando ora il filo tralasciato, noi possiamo, definita l'indole delle matematiche, vedere quanto sia inammessibile l'idea di una scienza matematica, o meccanica, della natura. Si dice che questa scienza sta come ideale, disopra a tutte le scienze naturali particolari; ma bisognerebbe aggiungere, come ideale non solo irrealizzato, ma irrealizzabile: non ideale dunque, ma, al più, illusione e miraggio. Si dice che quell'ideale si è parzialmente realizzato, e che perciò niente impedisce che si realizzi totalmente: alla quale attenuazione è ovvia la risposta, che non si è neppure parzialmente realizzato, perchè le formole matematiche dei fatti naturali partecipano del carattere approssimativo ed empirico di ogni altro concetto e legge naturalistica. Quando si cerca di disegnare l'ideale della scienza matematica della natura in tutto il suo rigore, si è costretti a porre per suo punto di partenza elementi distinti ma perfettamente identici, cioè impensabili; quantità eguali e senza qualità, che sono appunto quelle finzioni matematiche, di cui abbiamo discorso di sopra. L'idea di una scienza matematica della natura si risolve così nell'idea stessa delle matematiche: e la sua universalità è la sua universale applicazione dovunque siano cose e fatti da numerare e misurare e calcolare. Le scienze naturali, per progressi che si facciano nel calcolo e nell'uso del calcolo, non perdono il loro immancabile fondamento intuitivo e storico. Restano, come è stato detto, ‒ e qui si è detto bene, perchè giova ad impedire che si sconoscano gli elementi intuitivi di cui sono impastate, ‒ scienze descrittive.
</p>

<p class="testo_destra" id="s_5_24_0">
Naturalismo e matematicismo, e carattere concreto della conoscenza dei fatti.
</p>

<p>
Le scienze naturali e le matematiche sono dunque non vere conoscenze, ma strumenti e sussidio, foggiati pe' suoi scopi dall'attività pratica che opera o sulla materia delle intuizioni particolari o sulle stesse funzioni conoscitive, sulle categorie a priori. Quando han reso i servigi che sono in grado di rendere, col semplificare la realtà e con le operazioni di sostituzione e calcolo, non possono far altro, e debbono cedere il campo allo spirito conoscitivo puro. Il ricercatore storico, e il naturalista in quanto ricercatore storico, possono valersi di schemi astratti e ricorrere al calcolo: ma ciò che essi cercano è il singolo, è la rappresentazione determinata, che solo il pensiero storico può raggiungere. Guai agli storici che, caricatisi del fardello degli schemi e tipi delle discipline naturalistiche ed armatisi di ragionamenti matematici, s'immaginano di poter così far di meno della genialità storica, della fantasia che ricostruisce il realmente accaduto! E, poichè l'uomo pratico ha per base della sua azione la storicità, cioè il dato singolo reale, niente di peggio, per l'uomo pratico, che il possedere nel suo spirito, in cambio di questa diretta e viva intuizione, le cognizioni mutile e astratte del naturalista e del matematico. La storia ci racconta di dotti generali, professori di accademie militari e scrittori reputati di manuali di strategia, che perdettero regolarmente tutte le battaglie che diressero; o che si lamentavano, ‒ come quel vecchio capitano ungherese, prigioniero dopo Millesimo, ‒ che il giovane generale francese Bonaparte facesse la guerra fuori regola, trovandosi sempre e dappertutto, ora davanti, ora dietro, ora ai fianchi, ora sulla ritirata, e rendesse impossibile di ben situarsi per combatterlo secondo l'arte! Nella vita quotidiana, noi schiviamo con cura i dotti medici, bei parlatori e descrittori e classificatori di casi clinici, ai quali manca l'occhio clinico, e che, conoscendo l'astratto che è la malattia, si confondono innanzi al concreto, ch'è il malato. Si cura Socrate o Callia ‒ diceva già Aristotile, ‒ e non l'uomo in generale: <cite><span lang="gr">θεραπευτὸν γὰρ τὸ καθ’ ἕκαστον</span></cite>. E così, avendo la stessa sollecitudine per la cosa pubblica di quella che si ha pel proprio corpo, riuscissimo noi sempre ad impedire che lo stato venga in mano di teorizzanti, privi di senso politico, giacobini di tutti i colori!
</p>

<p class="testo_destra" id="s_5_25_0">
Utilità decrescente delle scienze naturali.
</p>

<p>
Una conseguenza, che si trae da questo rapporto delle costruzioni naturalistiche e matematiche con le intuizioni del reale, è ciò che potrebbe chiamarsi la decrescente utilità delle scienze naturali. La loro utilità decresce (senza per altro diventar mai nulla) via via che ci avviciniamo a quelle di esse che concernono la vita dell'uomo e della società umana, ossia ai campi dove le differenze individuali più c'importano ed è più dannoso trascurarle. Per le manifestazioni inferiori della realtà il loro valore è grandissimo: un pezzo d'oro vale praticamente un altro pezzo d'oro; un bicchier d'acqua vale un altro bicchier d'acqua; un amico fulmine, «che ci arde e ci consola», ‒ come nella fiaba di Carlo Gozzi, ‒ vale un altro fulmine dai medesimi lieti effetti. Questa, del resto sempre relativa, indifferenza per le differenze è stata la cagione riposta che ha condotto molti filosofi ad asserire, che la natura (cioè le manifestazioni inferiori del reale) è invariabile e senza storia, laddove il mondo umano sarebbe variabile e storico. Ma il vero è, che tutta la realtà varia ed è storica, e solo ci son varietà che ci premono più ed altre che ci premono meno. I granelli di arena, che calpestiamo, possono essere considerati da noi, benchè non siano, eguali tra loro; ma non così gli uomini tra i quali ci aggiriamo ed operiamo. Di qui anche la relativa inferiorità, ossia la minore utilità, delle costruzioni naturalistiche che concernono la vita spirituale degli uomini: le sociologie, le grammatiche, i libri di doveri e morale, le istituzioni di letteratura, e simili. Assolutamente inutili non sono neppur queste; altrimenti non si manterrebbero.
</p>

<p class="testo_destra" id="s_5_26_0">
Le scienze naturali e la filosofia.
</p>

<p>
Se non che, quale che ne sia la maggiore o minore utilità, le discipline naturali e le matematiche nell'utilità, nel comodo, nell'economico si muovono; e l'esame di esse conferma che il puro conoscere si esaurisce nel circolo di arte, filosofia e storia. Un corollario di questo riconoscimento è, che sia impossibile pretesa concepir la filosofia come il coronamento delle scienze naturali: la corona, tetto o cupola che sia, di un edificio, si costruisce sulle stesse fondamenta della fabbrica precedente; laddove la filosofia e le scienze naturali hanno fondamenta diverse, ed è tanto dannoso il procedere del naturalista, applicato ai problemi filosofici, quanto quello del filosofo, applicato ai problemi naturalistici. E neppur si può ammettere che la filosofia possa o debba correggere, rettificare e inverare le costruzioni delle scienze naturali: si corregge l'omogeneo con l'omogeneo, <span lang="la"><i>similia similibus</i></span>, non già con l'eterogeneo. Tuttavia, l'illusione che la filosofia sopravvenga come corruttrice del compito naturalistico, si spiega, perchè, empiricamente considerando, è un fatto, che essa è costretta a polemizzare ad ogni passo contro quelle formazioni naturalistiche, alle quali, pel loro apparente carattere di universali, facilmente vien dato valore di verità rigorose e filosofiche. Sembra quindi, guardando all'ingrosso, che essa corregga ciò che invece si limita a respingere e a dichiarare estraneo. Ed un'altra illusione si spiega: quella che domanda per la filosofia una facoltà o un modo di pensare all'atto speciale e diverso dal pensar concettuale, il che accade appunto per essersi identificato il concetto coi concetti rappresentativi delle scienze naturali, evidentemente incapaci a soddisfare il bisogno filosofico. Ma, intesa a fondo l'indole di questi, dimostrato che essi stessi hanno a loro postulato i concetti puri, ‒ la filosofia ottiene, per ciò stesso, quel metodo proprio e originale, che giustamente richiede. Quel metodo non è di là dell'intelletto, ma è l'intelletto nella sua forma genuina: non è di là della logica, ma è la logica vera. La filosofia non sorpassa, con un pensiero superiore, quello, inferiore, delle astrazioni naturalistiche: ma è il pensiero, il solo pensiero, di fronte a ciò che non è pensiero.
</p>

</body>
</html>
