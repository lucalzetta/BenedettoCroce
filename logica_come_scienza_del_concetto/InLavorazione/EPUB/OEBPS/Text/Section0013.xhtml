<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>VI.</h1>

<h1>LA RICERCA DELLE CATEGORIE E LA CLASSIFICAZIONE DELLE SCIENZE</h1>

<p class="testo_destra" id="s_6_1_0">
Inesistenza di una logica speciale.
</p>

<p>
L'esame fatto sinora, mentre è valso a delimitare e determinare sempre più esattamente la natura del concetto, e quindi della logica come scienza del concetto o filosofia della filosofia, può concorrere anche a spiegar l'origine della logica speciale, che, nei trattati, si suol far seguire a quella generale, come logica delle matematiche, delle scienze naturali, delle scienze morali, della storiografia. Non essendosi ben compreso il posto che spetta alla logica delle scienze morali (della filosofia) come dottrina del fondamento su cui sorgono le altre discipline che variamente adoperano o alterano i concetti puri, essa veniva posta sulla stessa linea di queste discipline, che la presuppongono; e a tutte si dava come fondamento una certa curiosa logica generale, a tutte indifferentemente applicabile, e che era poi quella dottrina formalistica o verbalistica. della quale conosciamo l'irrazionalità. Alcuni, che furono presi dal dubbio sulla validità e fondamentalità della logica formalistica, non seppero poi far di meglio che mettere al posto principale la logica delle scienze naturali, la cosidetta logica sperimentale, o, come anche è stata chiamata, dell'induzione (naturalistica); e riuscirono a un risultato simile a quel che si vede in certe chiese frammentarie dei tempi barbarici, in cui il capitello serve da base alle colonne e la base da capitello! ‒ La logica speciale esprime una esigenza importante, ‒ che noi, a nostro modo, ci siamo provati a soddisfare, ‒ del rendersi conto cioè delle varie formazioni mentali in cui entra il pensar concettuale; ma erra nello stabilirne l'ordine, la connessione e il sistema, quando non si limiti a semplicemente enumerarle senza intenderle.
</p>

<p class="testo_destra" id="s_6_2_0">
Il problema delle categorie.
</p>

<p>
Acquistato il concetto puro un sufficiente risalto dalle analisi e dai paragoni da noi istituiti, la dottrina di esso potrebbe considerarsi chiusa, perchè sappiamo già che cosa pensare di tutte le molteplici distinzioni dei concetti e classi e sottoclassi di concetti, che prendono origine dalla logica formalistica, nonchè della metodica, che prende origine dalla falsa idea di una tecnica della scienza. Ma, se codeste distinzioni e questioni risultano vacue, diverso giudizio è da fare della dottrina delle categorie, di cui si conoscono a mente le tabelle e i sistemi secondo Aristotile, o secondo Kant od Hegel od altri filosofi. Qui si sente che si mette il piede su un terreno solido: ma si sente, nel tempo stesso, che si comincia a uscir fuori dal terreno proprio della logica. Le categorie sono i concetti supremi, i supremi predicabili: ora, quale è il loro rapporto con la teoria della logica?
</p>

<p class="testo_destra" id="s_6_3_0">
Le categorie e il problema integrale della filosofia.
</p>

<p>
È stato disputato se le categorie sieno logiche o reali, o se vi sieno categorie meramente logiche accanto a quelle metafisiche e reali. Ma come potrebbero concepirsi categorie logiche, che non fossero, insieme, categorie reali? e come, d'altra parte, potrebbero essere meramente logiche le categorie, cioè concetti determinati, sieno pure quelli supremi, nei quali si risolve e coi quali si pensa la realtà tutta, sotto tutti i suoi aspetti? La sola categoria, logica e reale insieme, è il concetto stesso, considerato nella sua forma ed universalità; le altre, che si adducono come meramente logiche e non reali, non sono neppur logiche, ma ricavate cervelloticamente col metodo solito della logica formalistica. La ricerca delle categorie oltrepassa la logica come scienza, perchè l'include; è non solo ricerca di scienza logica, ma tutto il pensiero logico in atto: non filosofia della filosofia, ma tutta la filosofia.
</p>

<p class="testo_destra" id="s_6_4_0">
I sistemi di categorie: da Aristotele ad Hegel.
</p>

<p>
Che la dottrina delle categorie sia in fondo un tentativo, per quanto talvolta frettoloso e incompleto, di esaurire tutta la filosofia, appare da uno sguardo sommario che si dia ai vani sistemi di categorie, da quello aristotelico ai modernissimi ed empirici. Così nel sistema aristotelico ci passano innanzi la qualità (<span lang="gr">ποιόν</span>), che è il modo stesso del pensar filosofico, la quantità (<span lang="gr">ποσόν</span>) del procedere matematico, lo spazio e il tempo (<span lang="gr">ποῦ, ποτέ</span>) del pensiero storico, l'individualità e sostantività ()<span lang="gr">οὐσία</span>) dell'intuizione, e via dicendo: non esclusi il fare e il patire (<span lang="gr">ποιεῖν, πάσχειν</span>) dell'attività pratica. Il numero, l'ordine, la definizione di codeste categorie è criticabile; pure, su per giù, esse abbracciano tutti i principii delle scienze filosofiche. E uno schema generale di metafisica è il sistema di categorie che all'aristotelico contrappose lo Stuart Mill, con le tre classi dei sentimenti (sensazioni, pensieri, emozioni, volizioni), delle sostanze (corpi, spiriti), e degli attributi (qualità, relazioni, quantità): regresso vertiginoso ad una filosofia infantile, ma pur filosofia, o conato di filosofia. Nè è da credere che la tabella kantiana sia più ristretta, perchè, se è vero che le dodici categorie dell'intelletto. ‒ che son ricavate ingenuamente dalla teoria dei giudizii della logica formalistica, ‒ sembrano riferirsi o volersi riferire più propriamente al pensare logico (non sì per altro che non vi appaiano tracce del procedere matematico, storico, naturalistico, etc.); è anche vero che nella filosofia kantiana l'intero sistema delle categorie è da cercare non nella sola logica trascendentale, ma anche e nell'estetica trascendentale (spazio, tempo), e nella critica della ragion pratica, e in quella del giudizio, in ciascuna delle quali appaiono categorie o funzioni o forme, che sono efficienti di sintesi spirituali. Francamente identifica metafisica e logica l'Hegel, cioè la metafisica con una dottrina delle categorie, giacchè in questa appunto consiste la logica hegeliana: e tutti sanno che quelle categorie non sono soltanto la quantità, la qualità e la misura, l'essenza, il fenomeno e la realtà, con le loro sottoforme, ma il concetto soggettivo ed oggettivo; il concetto, il giudizio, il sillogismo: il meccanismo, il chimismo, la teleologia; la vita, il conoscere, e l'idea assoluta. L'hegeliano Kuno Fischer, nella sua <i>Logica</i>, condotto dall'esigenza interna di quella ricerca ad includere, sull'esempio del maestro, tra le categorie, così il conoscere come il volere, fa alcune osservazioni e confessioni, che giova ascoltare. <cite>«Potrà a prima vista sembrare strano ‒ egli dice ‒ che il conoscere e il volere compaiano qui come concetti logico-metafisici, come categorie. La conoscenza ha d'uopo di categorie; ma è essa stessa una categoria? E sia pure che il conoscere entri nella logica; ma che cosa ha da fare con essa il volere? Questo appartiene alla psicologia e alla morale, non alla logica e alla metafisica. Sembra dunque che le categorie ora si perdano nella fisica e nella fisiologia, con concetti come quelli di meccanismo ed organismo, ora nella psicologia e nell'etica, coi concetti del conoscere e del volere. Obiezioni di questo genere sono state mosse sovente. Noi abbiamo mostrato che il concetto deve essere pensato come oggetto, e che il concetto dell'oggetto esige quello di meccanismo: in questa prova è già la giustificazione della cosa. Ed, in effetti, il conoscere e il volere sono categorie. Se l'esperimento con cui si riconoscono le categorie è, che esse valgano non soltanto per certi oggetti ma per tutti, e che debbano esprimere l'universale natura delle cose, non è difficile vedere in qual profondo senso il conoscere e il volere escano trionfanti da siffatto esperimento. Essi non appartengono solo alle cosiddette facoltà dello spirito umano, ma, in vero, alle condizioni stesse del mondo. Se il mondo vien compreso come oggetto, deve esser compreso anche come conoscenza, giacchè l'oggetto, senza la conoscenza, è niente. Se il mondo vien compreso come scopo, deve esser compreso anche come volere; giacchè lo scopo, senza volere, è niente... Se il conoscere e il volere fossero solo una piccola provincia umana nel mondo, certo non sarebbero categorie, e il loro concetto non apparterrebbe alla metafisica, ma alle scienze antropologiche. Ma, essendo l'uno e l'altro principii cosmici, concetti universali, senza di cui il concetto degli oggetti e del mondo non può esser pensato a fondo o conosciuto, han perciò, necessariamente, valor di categorie; e, poichè in effetti compiono il concetto del mondo, sono le categorie supreme»<sup><a href="Section0016.xhtml#nota_18" id="nota_18_ritorno">nota 18</a></sup>.</cite> Come per Aristotile, così per l'Hegel, si potrà discutere se le categorie siano state esattamente distinte, se il numero non ne sia stato in qualche parte eccessivamente moltiplicato ed in altra eccessivamente diminuito, se la deduzione ne sia sempre accettabile; e più ancora si potrà discutere ‒ a noi sembra ‒ se, posta una dottrina delle categorie così intesa, vi fosse poi ancora luogo in quel sistema ad altre scienze filosofiche, come l'Hegel ne venne concependo e costruendo; ma che la dottrina delle categorie, la logica hegeliana, sia la totalità del sistema filosofico dell'Hegel, è fuori dubbio. Anzi ‒ come qualcuno dei migliori interpetri di lui riconosce ‒ nell'Hegel, o, per meglio dire, nella concezione hegeliana intesa nella sua intima necessità, la vera e sola filosofia è la logica (dottrina delle categorie), e tutto il resto «non può essere che sistemazione logica di un pensiero transeunte di un reale pure transeunte»<sup><a href="Section0016.xhtml#nota_19" id="nota_19_ritorno">nota 19</a></sup>.
</p>

<p class="testo_destra" id="s_6_5_0">
Dottrina delle categorie e Logica.
</p>

<p>
Ecco perchè noi riputiamo non coincidente con quello della logica, in quanto scienza filosofica speciale, il problema delle categorie. Non perchè sia irrazionale, anzi perchè è tutto il problema della razionalità; e la logica, nell'aspetto da noi indicato e lumeggiato, non può risolverne se non una parte. Con le nostre dilucidazioni intorno all'attività estetica e logica, e alle formazioni storiche, naturalistiche e matematiche, noi possiamo dire di aver tentato già lo studio di alcune delle categorie, come dell'<span lang="gr">οὐσία</span>, del <span lang="gr">ποιόν</span>, del <span lang="gr">ποσόν</span>, del <span lang="gr">ποῦ</span> e <span lang="gr">ποτέ</span>: ma altre ancora è necessario investigare per chiarire tutte le categorie dello spirito: e per risolvere, in fine, la questione se, oltre le categorie dello spirito, la realtà non ne presenti altre, fuori dello spirito, la categoria dei corpi dell'ineffabile Stuart Mill, o quella del movimento di altri filosofi, o altrettali: questione, che presuppone una completa indagine delle categorie dello spirito. Ciò che vien sin da ora recisamente escluso, in conseguenza delle discussioni già da noi fatte, è l'esistenza di categorie logiche, ossia di altre forme logiche, oltre l'unica del concetto. Ciò che vien incluso sin da ora, ‒ poichè è richiesto dalla stessa natura del pensiero filosofico, ‒ è che le categorie, che si ricercano, non possano stare tra loro separate e sconnesse, ma debbano essere deducibili l'una dall'altra, cioè organicamente connesse.
</p>

<p class="testo_destra" id="s_6_6_0">
Il problema della classificazione delle scienze.
</p>

<p>
L'aspra ricerca delle categorie non è troppo in voga ai tempi nostri, in cui ha invece acquistato gran voga un'altra questione, che sembra più facile, e alla quale tuttavia noi crediamo debba darsi una risposta del tutto simile alla soluzione che abbiamo data del problema delle categorie: la questione della classificazione delle scienze. La fiducia scarsa nel pensiero filosofico, ed eccessiva nei metodi naturalistici, ha fatto sì che, non potendosi distruggere il bisogno di dominare e unificare la folla delle conoscenze particolari e non volendosi soddisfarlo con l'abbracciare vecchi sistemi filosofici o col costruirne di nuovi, si è ricorso all'espediente di cercare una certa unità e sistema col classificare le conoscenze, come se queste fossero minerali, vegetali o animali! E vi sono ora perfino scrittori e tenitori di cattedre, che si professano specialisti della classificazione delle scienze; e i libri sull'argomento compaiono con frequenza ed abbondanza in verità non proficue.
</p>

<p class="testo_destra" id="s_6_7_0">
Le classificazioni empiriche.
</p>

<p>
Certamente, allorchè i classificatori dichiarano di procedere ‒ e procedono di fatto in modo meramente empirico, classificando le scienze senza indagarne la natura e col guardarle dall'estrinseco, noi non abbiamo nulla da dire sui loro lavori, che sono, o vorrebbero essere, della stessa natura di quelli che si compiono dai bibliotecarii per dividere in gruppi la massa di libri ad essi affidata. Ed anche non si comprendono, in quel caso, le tante polemiche sul valore scientifico di una o altra classificazione, quando è chiaro che tutte hanno lo stesso valore scientifico, cioè nessuno; nè si comprende il tanto insistere e affaticarsi in un'opera, che riesce di poca o nulla utilità. Se non che, non tutti i classificatori vogliono esser meri empirici, e può dirsi poi che nessuno si tenga di fatto in questi limiti, cercando ciascuno di dare un fondamento razionale e filosofico alla partizione, che sostiene. E così ci si presentano bipartizioni di scienze in concrete ed astratte, in storiche e teorematiche (o nomotetiche), in scienze del successivo e scienze del coesistente, in reali e formali; o tripartizioni di scienze di fatti, di leggi e di valori; di scienze fenomenologiche, genetiche e sistematiche, e via dicendo: gruppi, dei quali alcuni sono nostre vecchie conoscenze, rispondenti a funzioni dello spirito specificamente distinte, ed altri son da riputar falsi, perchè confondono funzioni diverse o separano funzioni uniche; ma, veri o falsi, ci traggono tutti fuori dell'empirico e tutti ci riportano al problema della filosofia.
</p>

<p class="testo_destra" id="s_6_8_0">
Le classificazioni razionali e il problema integrale della filosofia.
</p>

<p>
Infatti, una classificazione delle scienze non già empirica ma ragionata e razionale, può avere due significati: più ristretto l'uno, l'altro più largo. Nel primo significato, si domanda con essa una classificazione delle forme del sapere, cioè la costruzione di gruppi di conoscenze, distinte secondo il vario modo in cui lo spirito teoreticamente opera. Così nella classificazione baconiana le scienze si dividevano, anzitutto, secondo le tre facoltà della memoria (storia naturale e civile), dell'immaginazione (poesia narrativa. drammatica e parabolica), e della ragione (teologia. filosofia della natura, filosofia dell'uomo). Nel secondo significato, si domanda qualcosa di più ampio: una classificazione delle conoscenze, non secondo le sole forme gnoseologiche, ma secondo tutti i principii reali dell'essere. Di questo secondo tipo di classificazione può essere esempio la classificazione comtiana, e le tante altre, che più o meno la ripetono e la correggono, senza abbandonarne le basi.
</p>

<p>
Ora, una buona classificazione nel primo significato coincide evidentemente con la ricerca delle forme gnoseologiche dello spirito umano, ossia con la costruzione di un'estetica, di una logica, di un'istorica, di una teoria delle discipline naturali e matematiche, di un'intera filosofia dello spirito teoretico. Chi potrà, senza entrare nei dibattiti di questa filosofia, decidere se, per esempio, la classificazione baconiana è esatta od erronea, e dove sia da correggere? Chi potrà dire, se sia giusto porre a rappresentante dell'immaginazione la sola poesia, e non anche le arti belle; e se sia giusto includere tra le funzioni dell'immaginazione la poesia didascalica o parabolica, e così via? ‒ Ma non si esce dalle difficoltà, anzi si passa dal mare all'oceano, appigliandosi al secondo tipo di classificazione, secondo gli oggetti: che anzi quello coincide non più con la sola filosofia dello spirito teoretico, ma con tutta la filosofia. La classificazione del Comte è il suo positivismo, e non è possibile accettare o rifiutare l'una, senza accettare o rifiutare l'altro.
</p>

<p>
La classificazione razionale delle scienze, dunque, come la ricerca delle categorie, non è un problema particolare, ma è la filosofia stessa. Questa classifica se stessa, e tutta la realtà. C'è gente che crede ingenuamente di poter comprendere meglio le cose che non comprende, col raffigurarsele sopra un foglio di carta in forma di albero genealogico, o di tabella ricca di segni grafici d'inclusione ed esclusione. Ma, allorchè si accinge all'opera, si accorge che, per disegnar l'albero e costruir la tabella delle cose, bisogna, anzitutto, averle comprese. E la penna casca di mano e la testa è costretta a chinarsi alla meditazione filosofica, quando non preferisca di togliersi il ruzzo pericoloso, pensando ad altro.
</p>

<p class="testo_destra" id="s_6_9_0">
Le classificazioni del concreto e la storia della scienza.
</p>

<p>
Se il problema della classificazione razionale delle scienze e delle conoscenze in genere non è concepibile come problema speciale, può osservarsi che bene esiste l'altro problema della classificazione delle ricerche e idee scientifiche concrete, che sono apparse o appaiono nel corso della storia. Ma questa comprensione e collocamento nella serie storica del pensiero è appunto l'opera del critico o storico della scienza: è la storia stessa della scienza. Così lo storico della filosofia e scienza greca colloca al posto, che ad essi spetta, Anassagora, Euclide o Ippocrate. E sarebbe da augurare, che i tanti che consumano il tempo nel vuoto classificare delle scienze in astratto, nell'empirismo e nella mezza filosofia, si occupassero invece in queste classificazioni del concreto, cioè nel campo della storia, che non è mai sufficientemente lavorato.
</p>

<p>
Noi non dobbiamo qui soffermarci sul concetto della storia scientifica: per una parte, l'abbiamo già dilucidato trattando del concetto della storia in genere; pel resto, per ciò che ha di peculiare e che nasce dall'argomento suo proprio rispetto agli altri rami della storiografia, abbiamo anche avuto occasione di farvi intorno parecchie osservazioni. Come ogni lavoro storico, la storia della scienza presuppone idee teoriche, e quindi, convinzioni determinate intorno a quella parte della scienza, di cui prende a investigare le vicende nel tempo<sup><a href="Section0016.xhtml#nota_20" id="nota_20_ritorno">nota 20</a></sup>. Come storia della scienza, non concerne la forma letteraria in cui appaiono le idee, ma le idee per sè prese<sup><a href="Section0016.xhtml#nota_21" id="nota_21_ritorno">nota 21</a></sup>. E, giacchè la scienza è ricerca dell'universale, la storia della scienza, diversamente da quella dell'arte e della poesia, può presentarsi come la storia di un unico problema, a cui tutte le menti umane han lavorato e lavorano<sup><a href="Section0016.xhtml#nota_22" id="nota_22_ritorno">nota 22</a></sup>.
</p>

<p class="testo_destra" id="s_6_10_0">
Le scienze e i libri di scienze.
</p>

<p>
Ma non crediamo inopportuno chiarire una difficoltà nella quale s'imbatte così lo storico della scienza come il filosofo, che procura d'intendere le funzioni dello spirito conoscitivo. Non solo le idee assumono di necessità una forma letteraria, con la quale non debbono essere scambiate; ma neppure è da credere che le forme letterarie della scienza siano sempre tra loro distinte, secondo le distinzioni delle idee di cui prendono a trattare. Le divisioni dei libri, ossia delle opere letterarie, di rado coincidono con le distinzioni proprie della scienza; tanto di rado, che chi si risolve a trattare una data parte della scienza, osservandone rigorosamente la distinzione, è costretto di solito ad aggiungere al titolo del suo libro la parola pura o generale (trattato di economia pura, di logica pura, di estetica pura, di scienza generale del diritto, e così via). Le quali parole, generale o pura, sarebbero pleonasmi, indicando esse nient'altro che caratteri intrinseci alla scienza, se non servissero per l'appunto a far avvertiti i lettori che le trattazioni annunziate intendono procedere in modo diverso dalla maggior parte dei libri su quei medesimi rami del sapere, che mescolano tra loro argomenti diversi e appartenenti, perfino, a forme diverse di conoscenza. Gli è che nella costruzione del libro operano, sovente, bisogni pratici, che richiedono quel miscuglio e lo rendono bene accetto. Il mondo non è tutto di scienziati puri e di specialisti; nè i libri si scrivono pei soli scienziati puri e specialisti.
</p>

<p class="testo_destra" id="s_6_11_0">
Le compilazioni didattiche e pratiche.
</p>

<p>
Dell'interferenza di questi motivi pratici nella costruzione dei libri posson essere esempii le tante compilazioni che si chiamano didattiche, e che prendono nomi non corrispondenti, o mal corrispondenti, alle rigorose divisioni scientifiche. Che cosa era la Retorica, se non un ammasso di conoscenze disparate tratte dalla psicologia descrittiva, dalla giurisprudenza e diritto pubblico, dall'estetica, e così via, tenuto insieme dai bisogni pratici della professione di avvocato o oratore politico? Che cosa è la Scienza del linguaggio dei trattatisti, se, non un altro simile ammasso di cognizioni filosofiche, psicologiche, fisiologiche, storiche e naturalistiche, che trova la sua giustificazione nei bisogni degli studenti delle facoltà filologiche? Che cosa è la Filosofia del diritto, che s'insegna nelle scuole e che è rappresentata da infiniti volumi, se non un po' di filosofia, e moltissimo di diritto positivo, di progetti intorno a riforme sociali, di cognizioni storiche sullo svolgimento degli istituti, e via discorrendo? Io conosco un trattato, pubblicato per l'università di Napoli, in cui sono assunti agli onori delle categorie filosofiche del diritto perfino i «tumulti universitarii»! Che cosa è la Pedagogia, se non un miscuglio di nozioni di filosofia dello spirito sullo svolgimento del pensiero, della fantasia, della volontà, della moralità. e di questioni affatto empiriche, che non stanno nè in cielo nè in terra?<sup><a href="Section0016.xhtml#nota_23" id="nota_23_ritorno">nota 23</a></sup>. Che cosa è la Statistica, se non una raccolta di ricerche in parte storiche cioè constatanti fatti accaduti nei tali e tali anni nelle tali e tali regioni (numero di matrimonii, mortalità, scioperi etc.), in parte nomotetiche cioè determinazioni di leggi naturalistiche e di probabilità dell'accadere, frammenti di storia e di sociologia empirica legati tra loro soltanto dalla specificata capacità del compilatore nel calcolare e foggiare medie e tabelle, e astratti dalle restanti ricerche storiche e considerazioni sociali, che conviene poi ad ogni punto richiamare perchè quei numeri acquistino un senso preciso? E il medesimo può dirsi per la Geografia, che non è se non arbitrariamente distinguibilie dalla storia, così dalla storia di quest'astro su cui abitiamo, come dalla storia politica e dello svolgimento dell'agricoltura, delle industrie, dei commerci; e delle Zoologie, Botaniche, Geologie e simili, che mescolano di solito parti storiche, naturalistiche e filosofiche; e di moltissime altre compilazioni didattiche. Del resto, i motivi pratici didattici non sono i soli che diano origine a questi miscugli. Altro esempio può esserne fornito dai libri di occasione, nei quali a un determinato problema pratico si unisce una lunga trattazione teorica, suscitata nella mente dell'autore per l'occasione offertale da quel problema, ma che supera il fatto determinato; o quelli, in cui ricerche storiche e filosofiche si alternano tra loro per motivi alquanto accidentali, come è nella <i>Scienza nuova</i> del Vico o nel <i>Capitale</i> di Carlo Marx.
</p>

<p class="testo_destra" id="s_6_12_0">
Dissociazioni ed associazioni da compiere.
</p>

<p>
Dinanzi a queste compilazioni e formazioni ibride il filosofo e lo storico della scienza, che non cercano libri ma idee, non connessioni pratiche ma connessioni logiche, debbono compiere una serie di analisi e di sintesi, di dissociazioni e di associazioni, senza lasciarsi sedurre nè dalla saldezza dei tradizionali miscugli nè dalle vigorose personalità degli autori<sup><a href="Section0016.xhtml#nota_24" id="nota_24_ritorno">nota 24</a></sup>.
</p>

<p>
Se non che, questa esigenza indiscutibile, questa regola semplicissima, è facile a formulare, difficile assai ad applicare. Quei miscugli non sono più ingenui: i motivi pratici che li han determinati, non sono trasparenti. Sul terreno di essi è sorta una folta selva di filosofemi, di distinzioni cervellotiche, di definizioni false, di scienze immaginarie, insomma, di pregiudizii grossolani ma rigogliosi. Chi, essendo riuscito a discernere le connessioni genuine, si prova a distrigare i rami intrecciati, ad isolar gli alberi, o a mostrarne le diverse radici; chi pone l'accetta fra quei tronchi selvaggi, è spaventato da gridi e da pianti non men forti di quelli che respinsero Tancredi dalla selva incantata. E vi ha il tradizionalista e il timido, che ammonisce di non guastare gli aggruppamenti naturali e di non procedere arbitrariamente; e chiama, così, naturale l'arbitrario, ed arbitrario il naturale. «Come? ‒ ha scritto di recente il Wundt, scandalizzato, ‒ per la bella ragione che la ricerca del singolo è ricerca storica, la geologia dovrebbe considerarsi come storia, e l'indagine dell'epoca glaciale abbandonarsi all'amabile interessamento dello storico?». Ed altri lamenta che, con siffatte semplificazioni, si voglia distruggere l'antica ricchezza delle scienze: come se l'arricchimento intimo di una scienza non fosse, per l'appunto, nella semplificazione. L'arte è prelatizia, ma la scienza è francescana!
</p>


<p>
Tanto più son da stimare opportuni e necessarii questi lavori di analisi, che impediscono che si rechi la confusione nelle categorie filosofiche, e nel tempo stesso chiariscono complicate apparizioni di storia scientifica. Nuovi corpi di scienza, nuove pseudoscienze, si formano tuttodì; e in tempi recenti, e per tenerci solo nel campo dello scienze morali, si son viste apparire la Sociologia, la Psicologia sociale, L'Antropogeografia, la Demografia, la Fisica sociale, la Psicologia fisiologica, la Psicofisica. la Criminologia. la Psicologia delle folle, la Scienza comparata delle religioni, delle lingue, delle letterature, la Storia della coltura, il Folklore, etc. etc: tutte discipline prive di unità, o che, quando l'hanno o l'acquistano, risultano identiche, mutato il nome, a vecchie e già note discipline.
</p>

<p class="testo_destra" id="s_6_13_0">
I prologhi metodici dei libri di scienza.
</p>

<p>
È vero che, ad ovviare al male della confusione e al difetto di completa coscienza intorno all'indole vana delle ricerche che si conducono, molti autori sogliono premettere ai loro libri prologhi teorici, metodiche, come le chiamano, della loro scienza. La logica speciale delle singole discipline è da rimandare ‒ si afferma volentieri ‒ ai libri, che trattano di queste. I manuali di lingua tedesca hanno di frequente siffatta disposizione, preceduti da prologhi pesantissimi che occupano gran parte del volume o dei volumi dell'opera: e fanno contrasto ai libri francesi o inglesi, che di solito entrano subito <span lang="la"><i>in medias res</i></span>. Dal punto di vista pratico, confessiamo la nostra preferenza per questo secondo tipo di libro: il tipo tedesco ha contro la sennata osservazione del Manzoni, che di libri basta uno per volta, quando non è d'avanzo; e, certo, chi apre un libro di storia per apprendervi i particolari di un fatto storico, o per conoscere il funzionamento di un istituto economico sociale, non deve esser costretto a leggere anche la teoria dei fatti storici, o le disquisizioni sul posto che compete all'economia nel sistema delle scienze. Che diamine! «<span lang="fr">Il s'agit d'un chapon, et non point d'Aristote</span>», osservava il giudice dei <span lang="fr"><i>Plaideurs</i></span> al paglietta, che citava il <span lang="fr"><i>perì Politicòn</i></span>.
</p>

<p class="testo_destra" id="s_6_14_0">
L'incompetenza logica degli specialisti.
</p>

<p>
Ma, oltre la contaminazione e le sproporzioni letterarie, c'è di peggio. Fare una ricerca particolare, storica o naturalistica che sia, e fare la teoria filosofica dei metodi che in essa si adoperano, sono operazioni che richiedono attitudini e preparazioni affatto diverse; onde non solo lo specialista della prima non è di necessità competente nella seconda, ma è di solito incompetente e ripugnante. Perfino nella filosofia, che è unità organica, accade che coloro che hanno studiato diligentemente e côlto con acume una verità particolare, si confondano talvolta nel sistematizzarla, e le attribuiscano un valore esagerato o estraneo; il che dà luogo, com'è noto, a gravi difficoltà nella determinazione storica del pensiero preciso di quei filosofi che si avvolgono in siffatte contradizioni, esagerazioni ed incertezze, e costringe all'ardua distinzione tra ciò che un filosofo ha realmente pensato, e ciò che si è immaginato di pensare. Per quale ragioni un valentissimo conoscitore dei fenomeni bancarii e della borsa dovrebbe aver poi gli studii e il cervello adatti ad intendere la natura della scienza economica? L'affermazione dell'una competenza in forza dell'altra è un vero sofisma <span lang="la"><i>a dicto simpliciter ad dicto secundum quid!</i></span> E, diremmo, vi è ancora di peggio: lo specialista ha la sua borsa, che lo porta a gonfiare ciò che egli pratica e a disconoscerne perciò i limiti ed il posto esatto. Non da altro deriva ai giorni nostri la moltiplicazione delle scienze, alla quale il filosofo assiste esterrefatto: ad ogni ideuzza che passi pel cervellino di un professorucolo, si annunzia la nascita di una nuova scienza. Così (per citare un sol esempio, tra i moltissimi che mi son venuti sotto occhio negli ultimi anni) un egregio storico tedesco, avendo testè notato che qualche utile può pur cavarsi dagli studii genealogici, abbandonati di solito agli araldisti e scrittori nobiliari, invece di restringersi a mettere in valore quel suo campicello, ha subito proclamato la Genealogia come scienza: <span lang="de"><i>die Genealogie als Wissenschaft</i></span>, e ne ha dato il relativo manuale, che comincia col determinare il concetto della Genealogia e ne studia poi i rapporti con la storia, con le scienze politiche, con la sociologia, col diritto pubblico, con la statistica, con le scienze naturali, con la zoologia, con la fisiologia, psicologia e psichiatria, e con l'universo mondo. E, di più, lo specialista è, di solito, insegnante, abituato quindi a identificare la scienza con la sua cattedra, l'organismo della scienza con quello delle facoltà universitarie: onde uno strano modo nel concepire la natura e l'àmbito di una scienza, che consiste nel personificarla, e, comandando a questa persona immaginata, assegnarle il da fare senza curarsi se poi questo da fare discenda necessariamente dalla sua natura. «La logica si occupa di questo, ma non trascurerà neppure quest'altro: si benignerà di gettare uno sguardo anche su questa terza cosa, estranea al suo compito ma non al suo interessamento: e non mancherà, coi dovuti riguardi, di aiutare lo studioso di un'altra disciplina, dandogli suggerimenti, se non proprio norme, etc. etc.». Chi legge i libri scientifici del tempo nostro, riconoscerà, in questo saggio, non una caricatura, ma uno schema costantemente ripetuto. Del poeta Aleardo Aleardi è stato detto, che egli si rivolgeva ad ogni istante alla sua Musa per darle incarichi, come se quella fosse la sua cameriera: il professore tratta la scienza confidenzialmente, come se parlasse con la sua consorte, intorno alle faccende domestiche. ‒ Dopo di che, si abbia pure il coraggio di affidarsi ai prologhi degli specialisti, per intendere la logica di una scienza.
</p>

<p>
Abbiamo insistito su questo punto perchè crediamo che i pregiudizii nati dalla pratica didattica sieno uno dei maggiori ostacoli che incontrano le scienze filosofiche ‒ e la logica in ispecie ‒ a presentarsi ed operare secondo la loro propria ed aristocratica natura. La scolastica aveva del fratesco; la filosofia kantiana è stata, non del tutto ingiustamente, chiamata tabaccosa; ma la filosofia odierna, con le sue lentezze e pesantezze, con le sue questioni di etichette e precedenza, e coi suoi casellarii, ha assunto un aspetto burocratico. Pochi sono i filosofi che scrivono libri; i più «emarginano pratiche».
</p>

</body>
</html>
