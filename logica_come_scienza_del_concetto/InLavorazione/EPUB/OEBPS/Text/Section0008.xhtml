<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>I.</h1>

<h1>PRELIMINARI<sup><a href="Section0016.xhtml#nota_1" id="nota_1_ritorno">nota 1</a></sup></h1>

<p class="testo_destra" id="s_1_1_0">
Logica psicologica e logica speculativa.
</p>

<p>
La logica che ci proviamo a delineare rapidamente in queste pagine, è intesa come scienza filosofica. Perciò nel dibattito, ora assai vivace se la logica debba considerarsi e trattarsi come scienza psicologica o come scienza speculativa, noi teniamo, com'è chiaro, per la seconda delle due vedute. La psicologia è descrittiva e classificatoria empirica, e non è in grado di dirci nulla sulla vera natura delle funzioni spirituali: laddove scopo della logica è appunto cercare in che propriamente consista il pensiero, che si dice logico, intellettivo o razionale, quale sia la sua natura e modo di operare. E non solo la psicologia non può prendere il luogo della indagine speculativa, ma non può neppure porgerle aiuto o servirle di complemento: perchè è da reputare errore grossolano quello di coloro che assegnano alla psicologia il compito di ritrarre la genesi del fatto logico ossia il formarsi del pensiero, e alla logica l'altro compito, di ritrarne la natura: la natura di un fatto è la sua genesi, come la genesi di un fatto è la sua natura: i due vocaboli derivano, certamente, l'uno dal greco e l'altro dal latino, ma filosoficamente designano entrambi il medesimo problema; problema, che, se appartiene alla logica, non può appartenere, insieme, alla psicologia. Chi, per sfuggire a siffatta difficoltà, si fa a distinguere una genesi psicologica e una genesi logica, come due problemi diversi e disparati, l'uno dei quali non abbia relazione con l'altro, dovrebbe appunto spiegare come mai un medesimo fatto o una medesima funzione possa avere due diverse genesi e due diverse nature: il che, se ci si riflette, riesce alquanto inestricabile. Ma, in realtà, ciò che è diverso e disparato è la psicologia rispetto alla logica o alla speculazione in genere: questa, ricerca della verità intima: l'altra, mera elaborazione estrinseca ed empirica; in modo che l'una si sforza di comprendere, l'altra rinunzia a comprendere, paga dell'accumular fatti particolari e disgregati. Questo carattere della psicologia non viene imitato, anzi vien ribadito, da quello che è il suo più importante principio direttivo, cioè dall'associazionismo. Che cosa è, in fondo, l'associazione, ‒ questo principio sincretico, che si formola in una serie di leggi svariate, ‒ se non appunto l'implicita confessione della molteplicità dei legami che hanno tra loro i fatti spirituali, ora connessi pel loro comune fondamento logico, ora perchè costituiscono organismi immaginativi, ora per successione storica e così via? L'associazione non è dunque un principio di spiegazione, ma è, preso nel suo insieme, il complesso dei fatti da spiegare: e che si spiega solo col risalire alla filosofia, cioè sciogliendo quell'ammasso caotico e antisistematico di legami, e indagando la natura di ciascuno, e collocando ciascuno al suo posto nel sistema dello spirito. Lo stesso risultato darebbe l'esame critico di un altro principio della psicologia contemporanea, l'evoluzionismo: evoluzione di fatti non è spiegazione di fatti, ma è il fatto stesso, o, tutt'al più, l'indicazione di un problema, che aspetta di esser penetrato di luce intellettuale. Che vi sieno cervelli così fatti, che credono aver tutto compreso e spiegato quando innanzi alle complesse e intricate manifestazioni della vita umana han detto, a sè stessi ed agli altri, che quelle manifestazioni sono prodotto di associazione o di evoluzione, non deve far meraviglia: sono cervelli poco attivi, e perciò di facile contentatura, pei quali la risposta a una domanda consiste nella ripresentazione della domanda stessa sotto altra forma verbale, o mutata, semplicemente da proposizione interrogativa in affermativa. Naturalmente il nostro rifiuto del punto di vista psicologico nella trattazione della logica ha per suo presupposto determinato, che la psicologia venga intesa nel modo in cui noi l'abbiamo definita di sopra: la questione è di cosa, e non di parole. Quando invece con la parola psicologia s'intenda non una ricerca e scienza empirica, ma la ricerca e scienza profonda delle funzioni spirituali, e per psiche non già l'oscuro subietto posto dal naturalismo ma l'attività creatrice meditata dall'idealismo filosofico, non c'è più nulla da obiettare: la logica sarà, se così si vuole, scienza psicologica, perchè quella psicologia è filosofia. In questo caso, in questo uso di parole, ‒ raro, ma pur non senza esempii nella storia della terminologia filosofica, ‒ non si piglia partito, nell'antitesi enunciata, per la trattazione psicologica contro la speculativa, ma l'antitesi stessa cade e sparisce.
</p>

<p class="testo_destra" id="s_1_2_0">
Logica formale e logica formalistica.
</p>

<p>
Come scienza speculativa, la logica è formale e non materiale: studia la forma e non la materia dei fatti logici. La materia non è altro se non ciò che individua i fatti, e distingue, per esempio, il pensiero <i>a</i> dal pensiero <i>b</i>, dal pensiero <i>c</i>, dal pensiero <i>d</i>, e così via: per la materia, una proposizione logica di scienza giuridica si distingue da una di etica, una legge economica da una legge estetica. Ma la logica, che non entra nei dibattiti delle varie discipline, ed ha per oggetto il pensiero in universale, qual che ne sia il contenuto, per ciò stesso prescinde dalla materia e contempla la forma. Questo, e non altro, è il senso filosofico della parola «forma», che è dunque sinonimo di universale. Ed è un senso che esclude, recisamente, l'altro, volgare, che fa consistere la logica in una certa bizzarra forma, che prescinderebbe dallo stesso pensiero e verità logica. Infatti, si ode asserire che alla logica non preme se i concetti, i giudizii, i ragionamenti, sui quali si fondano le sue indagini, sieno intrinsecamente veri o falsi; che un'affermazione può essere materialmente falsa e logicamente vera, e viceversa; che altro è una verità e altro la sua dimostrazione, e che una affermazione vera può essere dimostrata falsamente, e un'affermazione falsa, in modo formalmente corretto e vero. Ma la logica non può prescindere dalla verità dei concetti, dei giudizii, dei ragionamenti, per quanto prescinda da questi o quei concetti, giudizii e ragionamenti: non può prescindere da sè medesima, essendo suo oggetto il pensiero logico in universale, ma il pensiero vero e non il pensiero falso, non un inesistente pensiero a cui sia accidentale l'esser poi vero o falso. Un'affermazione logica ‒ per esempio, una qualsiasi proposizione di scienza ‒ non può esser vera formalmente e materialmente falsa, perchè, in concreto, la sua forma è inseparabile dalla sua materia. Una verità, di cui si dia una falsa dimostrazione, non è una verità, non potendosi scindere verità e ragion della verità, che son tutt'uno; nè è possibile dimostrare con logica correttezza ciò che è intrinsecamente falso e scorretto. Un formalismo di questa fatta o è confusione del pensiero logico col mero pensiero fantastico e verbale ‒ del pensiero, che investiga la verità logica, col discorso «che fila diritto», ed ha coerenza meramente estetica: ‒ o è uno strano miscuglio di forma verbale e forma logica, un ircocervo, che esamineremo a suo luogo. Anzi, conformemente ad una proposta che altra volta facemmo, noi riserberemo sin da ora alla logica. che esponiamo, il nome di formale, e chiameremo l'altra formalistica, aggettivo non privo di un certo senso peggiorativo, che è nelle nostre intenzioni.
</p>

<p class="testo_destra" id="s_1_3_0">
Logica formale e logica materiale.
</p>

<p>
Ma come vi ha un concetto della logica della forma che noi, in forza della nostra logica formale, rifiutiamo, così per contrario vi ha un concetto della logica materiale col quale la logica formale non è in contrasto, perchè, se esso è fuori del suo campo ristretto, non è per altro suo nemico. Logica materiale può significare una logica in atto, una logica del pensiero in concreto; ed in questo caso essa non è scienza e confonde i varii dominii, mettendosi per la via che percorse fino in fondo quel vecchio trattatista di logica del secolo decimosesto, il quale pretendeva che una buona definizione dovesse produrre il fatto reale, e una definizione del riso, per esempio, fare scoppiare in riso, come appunto questa sua! Ma può significare anche ‒ ed è il senso che ha avuto talvolta nella filosofia moderna ‒ la ricerca delle supreme determinazioni dell'essere. In dottrina delle categorie, come già nel libro aristotelico delle categorie, e poi nella logica trascendentale del Kant, o nella logica metafisica hegeliana; e in tal caso non può essere in antitesi con la nostra formale, perchè tra le categorie dell'essere è anche il pensiero come logicità, e perciò la logica formale in senso stretto rientra, come sua parte, nell'altra, che si dice materiale: malamente, perchè è formale anch'essa, come ogni dottrina filosofica, e solo si distingue dalla nostra in quanto cerca di abbracciare tutte le forme, o la forma nel suo completo organismo.
</p>

<p class="testo_destra" id="s_1_4_0">
Logica nome scienza di valori.
</p>

<p>
È stato detto che la logica sia scienza di valori e non già di fatti, e rappresenti non una fisica ma un'etica del pensiero, come del resto l'etica è stata chiamata più volte una logica della coscienza morale. Senza dubbio, il pensiero è un valore, perchè l'attività logica è attività spirituale, e ogni attività spirituale è valore, anzi valore non altro è che attività spirituale. I tempi più a noi prossimi, che si sono affannati con tanto zelo mal diretto a sconoscere e negare la lealtà dello spirito, hanno poi inventato una serie di espedienti da povertà vergognosa per riaffermare in qualche modo quella verità, di cui non potevano far di meno: e uno dei più fortunati di siffatti espedienti è stato appunto il concetto di «valore», che era lo spirito stesso, ma battezzato con altro nome, e riammesso nella sua propria casa non come signore, ma come ospite estraneo, sebbene riverito. Noi, accettando la considerazione della logica come scienza di valori, neghiamo la contrapposizione del valore del pensiero al fatto del pensiero: fuorchè nel caso che per fatto del pensiero s'intenda non già il pensiero nella sua realtà, ma quel mucchio di fatti particolari e disgregati, che la psicologia astrae e raduna; nel qual caso la contrapposizione sarebbe giustificata, riducendosi per altro alle già stabilite di universale e di particolare, o di filosofico e di empirico. Fuori di questa circoscritta intenzione polemica, il valore di un'attività è la presenza di questa attività; è assurdo che il pensiero vero, il pensiero come deve essere, costituisca ‒ come è stato scritto, e si scrive, da molti, ‒ un semplice caso speciale del pensiero quale realmente è: la verità logica è il pensiero logico; l'esser vero è l'essere. Quando la logica si è chiamata psicologica per contrapporsi a siffatta concezione di un valore del pensiero trascendente il pensiero, di una serie di fatti di pensiero che stiano a guardare i loro valori come animali striscianti nel piano guardano le alte cime dei monti ad essi inaccessibili, o come i mortali guardano le stelle, ha compiuto una benefica ribellione, benchè abbia scelto un pericoloso motto d'ordine, e ne sia stata talvolta traviata ad un eccesso in senso opposto.
</p>

<p class="testo_destra" id="s_1_5_0">
Logica come propedeutica della filosofia.
</p>

<p>
La natura speculativa e non psicologica, formale e non materiale, di valore o non di mero fatto particolare, della scienza logica, costituisce un carattere, o un insieme di caratteri, che essa ha comune con ogni scienza filosofica. Ma a queste caratteristiche se ne suole aggiungere un'altra, che varrebbe a distinguere la logica da tutte le altre scienze filosofiche. La logica ‒ si dice ‒ è propedeutica alla filosofia, servendo a stabilire, prima di porsi a filosofare, il modo e i limiti del filosofare. Se non che, anche questa veduta è da rifiutare. La logica si costruisce col pensiero come la filosofia, ed il pensiero non fa anticamera a se stesso nella logica; la logica spontanea, che è costruttrice della filosofia, diventa oggetto di se medesima nella scienza logica, e, come oggetto, si colloca nel posto sistematico che le spetta, dentro il sistema dunque e non fuori, nè sopra, nè sotto. ‒
</p>

<p class="testo_destra" id="s_1_6_0">
Tecnica e metodica.
</p>

<p>
Nè la logica può aver carattere normativo, giacchè nessuna scienza, anzi nessuna conoscenza in genere, è mai normativa: il conoscere presuppone il fatto o l'attività sulla quale riflette, e perciò non la crea. Può certamente acquistar carattere di conoscenza tecnica; perchè, al modo stesso che per un farmaceuta le proprietà chimiche dai corpi si configurano come conoscenze tecniche, per l'educatore, ad esempio, la conoscenza dello spirito umano in quanto fantasia, intelletto e volontà, e quindi la logica, l'estetica, la filosofia pratica, diventano conoscenze tecniche, senza le quali egli non potrebbe esercitar con sicurezza la sua azione sull'educando, o gli accadrebbe, per dirne una, di pretender cervelloticamente di ottenere un ricco svolgimento del senso morale con l'attenuazione del potere intellettivo, ovvero con la depressione della forza di volontà. Ma questo carattere tecnico la logica lo acquista, come è chiaro, sempre rispetto alla volontà e alla pratica, non già rispetto al pensiero: la tecnica è per l'azione, non mai per la ricerca della verità, e l'educatore non è un pensatore ma un uomo d'azione, un pratico. E perciò anche la logica non può avere tra i suoi capitoli, o come sua seconda parte, una metodica. La verità è il metodo della verità, e il metodo della verità è tutta la verità: ciò che di strettamente logico e scientifico una metodica della logica può dire, è già detto nella dottrina degli elementi, che è la scienza logica vera e propria. Il resto non può essere se non o ripetizione in formulette mnemoniche di quelle prime verità, o rassegna empirica di espedienti e di avvedimenti che si usano nella ricerca per tener desta l'attenzione, e cioè per dar luogo alla spontanea attività dell'intelletto, che è ricerca e insieme verità. I concetti d'ipotesi, di probabilità e simili sono estranei alla logica, perchè un ipotesi e una probabilità o sono verificate, e in tal caso non sono più ipotesi e probabilità ma verità, o non sono verificate, e restano semplici stati individuali del ricercatore, che fissa nella sua memoria, o sulla carta, un insieme di rappresentazioni, per continuare a pensarvi intorno e a ricercare.
</p>

<p class="testo_destra" id="s_1_7_0">
Logica e gnoseologia.
</p>

<p>
Il rapporto fra la logica e la teoria della conoscenza o gnoseologia è stato variamente presentato; ma anche qui vi ha luogo a una distinzione: a distinguere cioè tra una gnoseologia che riprenda, in uno o altro indirizzo, il problema delle categorie e della logica detta materiale, nonchè i dibattiti della fenomenologia dello spirito, o che altrimenti involga il problema generale e complessivo della filosofia: e una gnoseologia. concepita come teoria delle attività conoscitive. Quale sia il rapporto della logica con la prima indagine, è stato già accennato di sopra: con la seconda, il suo rapporto è anche, analogamente, della parte verso il tutto. La scienza logica non esaurisce lo studio di tutte le forme della conoscenza. Sappiamo bene che vi ha chi grida contro questa affermazione, e si rifiuta ad escludere dalla logica certe formazioni mentali o giudizii, protestando che quei giudizii dicono pure verità, e che la verità è tutta di competenza della logica: tanto la verità dell'identità di pensiero ed essere, quanto quella di Pietro che ieri sdrucciolando si è slogato un piede, o, come Aristotile esemplificava, di Alcibiade che certe cose fece e patì. Ma non si tratta già di strappar pagine e capitoli a un libro, o di sottrarre a un professore una parte del suo corso: ciò che importa è, che si distingua davvero, e profondamente, tra verità e verità, in modo da evitare le erronee conclusioni nascenti dall'applicare ad un grado di verità i caratteri degli altri gradi. Che se poi di tutti i varii gradi di verità, debitamente distinti, si voglia trattar sotto lo stesso nome generale di Logica, che comprenda, ad esempio, le due parti della logica poetica e dell'intellettiva, della inferiore e della superiore, della estetica e della noetica, niente lo vieta. Per nostro conto, per batter bene sulla distinzione, e anche per non far troppi mutamenti nel più comune uso storico delle parole, abbiamo riserbato il nome di Estetica alla scienza del primo ordine di conoscenze; e alla scienza del secondo ordine serbiamo l'altro, tradizionale, di Logica.
</p>

<p class="testo_destra" id="s_1_8_0">
Intellettualismo ed empirismo nella logica, e presupposto della mera intuizione.
</p>

<p>
Riconosciuta questa come parte della scienza del conoscere, e fatta adesione per tal modo a ciò che ora si vien chiamando logica gnoseologica (<span lang="de"><i>erkenntnisstheoretische</i></span>). ‒ in contrasto con la calcolatoria o logica matematica, ‒ il rapporto di parte a tutto della logica rispetto alla scienza generale del conoscere fa sorgere l'altra questione del posto che convenga assegnarle entro quell'ambito, ossia della anteriorità o posteriorità del pensiero logico rispetto alle altre forme del conoscere. Alcuni non presuppongono nulla, innanzi al pensiero logico; altri, troppo. Così per alcuni la minima rappresentazione è già una formazione logica, e perfino rimproverano Kant di aver abbozzato un'estetica trascendentale come precedente alla sua logica trascendentale e di avere ammesso forme d'intuizione anteriori alle categorie dell'intelletto. Per altri, invece, alla logica deve precedere una teoria della percezione, dell'osservazione, dell'esperimento, della storicità, e di altre simili cose. Ai primi, agli intellettualisti, è da obiettare che, se la verità logica è verità dell'universale, non si comprende come mai l'idea dell'universale possa sorgere senza il presupposto di qualcosa, che contiene certamente l'esigenza dell'universale, ma universale non è, per quanto renda necessario quel nuovo pensamento. Ai secondi, empiristi e storicisti, è da osservare, per contrario, che la percezione e la costruzione storica della realtà di fatto o della realtà accaduta, sebbene non siano forme logiche, contengono già elementi intellettivi e logici, come loro presupposto necessario (per es., percepire un oggetto è, insieme, qualificarlo come appartenente ad una od altra classe). Il vero è, che il pensiero logico presuppone soltanto la mera rappresentazione, non ancora diventata concetto e neppure appercepita con categorie intellettuali: la rappresentazione nella sua immediatezza, che potrebbe dirsi il sogno, o la visione estetica, della realtà. E la mera rappresentazione, non intellettualizzata, non ancora discriminata, sarà il punto di partenza della nostra esposizione. Per questo rispetto hanno ragione coloro che considerano il carattere di realtà storica di un fatto come estraneo al pensiero logico; e qui si trova la parziale verità del detto che vi possano essere pensieri logicamente veri e materialmente falsi, cioè quando s'intenda non già di un medesimo pensiero che sia vero e falso, ma della unione di un errore storico con un concetto o un ragionamento astrattamente vero, cioè di due pensieri distinguibili; l'inverso, per altro, come sarà chiaro più oltre, non è possibile<sup><a href="Section0016.xhtml#nota_2" id="nota_2_ritorno">nota 2</a></sup>.
</p>

<p class="testo_destra" id="s_1_9_0">
Logica e linguaggio: linguaggio e grammatica.
</p>

<p>
Che la mera rappresentazione sia il punto di partenza o il presupposto della logica, è un affermazione che coincide perfettamente con l'altra che qual presupposto e punto di partenza considera il linguaggio; la coincidenza è data da un principio, da noi altra volta dilucidato, della identità di rappresentazione ed espressione. Ma la coincidenza ha luogo solo quando il linguaggio venga inteso in tutta la sua estensione, cioè non soltanto come linguaggio verbale ma anche pittorico, plastico, musicale, non soltanto linguaggio profferito e più o meno socializzato, ma anche linguaggio cosiddetto interno: e quando il linguaggio non si scambii con quello che non è più lui, ma è la sua falsificazione scolastica, cioè con la grammatica. Quest'ultimo errore commettono i logici che cominciano le loro trattazioni con enumerar le classi dei nomi proprii e comuni, degli aggettivi e dei verbi, delle particelle congiuntive e determinative; perdendo così malamente quel barlume di verità, che loro mostrava il linguaggio come la via che si deve percorrere per giungere al pensiero logico. Altra forma, sempre assai imperfetta, sebbene alquanto meno erronea, nella quale si manifesta il bisogno di muovere dalla mera rappresentazione e dal linguaggio, è il cominciare, come qualche scrittore di logica suol fare, la trattazione, con l'esame di quelli che si dicono giudizii e proposizioni impersonali o prive di soggetto. Noi non dobbiamo qui studiare la natura della rappresentazione e del linguaggio, perchè, come abbiamo detto, la conoscenza di essa è il nostro presupposto<sup><a href="Section0016.xhtml#nota_3" id="nota_3_ritorno">nota 3</a></sup>: ma ripetiamo, con particolare insistenza, che ciò che innanzi al pensiero logico vien presupposto è non il linguaggio in quanto grammatica, in quanto schematismo astratto ed arbitrario, ma il linguaggio in quanto spontaneità, concretezza e vita: non Elio Donato, ma Virgilio; non il Leonardo del «Trattato della pittura», ma quello della «Gioconda» e della «Cena»; e, come prologo teorico della logica, neppur qui una teoria grammaticale, ma una filosofia dal linguaggio ed un'estetica; neppur qui Elio Donato e Aristarco od Apollonio Discolo, ma Vico ed Humboldt. L'uomo, nell'atto che parla o dipinge o canta, ed esprimendo forma innanzi alla sua coscienza le immagini (o meglio, è egli stesso coscienza intuitiva, che forma in immagini le varie impressioni sensibili), è il fatto al quale bisogna tener ferma l'attenzione, perchè da esso si vede uscir l'uomo che sale al pensiero e al ragionamento, e da coscienza intuitiva si muta in coscienza logica.
</p>
</body>
</html>
