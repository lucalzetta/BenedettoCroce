<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>II.</h1>

<h1>IL CONCETTO COME UNICA FORMA LOGICA</h1>

<p class="testo_destra" id="s_2_1_0">
La ricerca dell'iniversale.
</p>

<p>
Lo spirito umano, che corre come a suo fine al possesso pieno di se medesimo e della realtà, non può restar chiuso nella mera cerchia rappresentativa e intuitiva. C'è qualcosa, nelle intuizioni stesse, che lo spinge a superarle: come colui che è nella folla da spettatore cogliendone i molteplici aspetti parziali, anela a trarsene fuori e a salire in luogo alto per abbracciarne, con un solo sguardo, lo spettacolo totale. Le rappresentazioni sono varie, individuali, mutevoli; e nella loro varietà, individualità e mutevolezza, è l'appello perpetuo al costante, all'uno, all'universale. L'individuale e l'universale non sono più i due poli della vita teoretica, dall'uno all'altro dei quali l'uomo sia sbalzato senza posa e senza progresso; ma due stadii successivi, un arricchimento continuo della coscienza, che dalla prima forma si solleva alla seconda, e torna sulla prima per apprenderla in nuovi modi.
</p>


<p class="testo_destra" id="s_2_2_0">
La vita della scienza come realtà logica.
</p>

<p>
Altra volta, nel mostrare l'esistenza e l'indipendenza del primo stadio rispetto al secondo, abbiamo avuto sempre innanzi, come testimone vivo ed eloquente di quella prima forma di attività, l'arte e la poesia, la vita estetica del genere umano, che, per quanto indietro ci rimenino o per quanto in largo ci conducano, pei più varii popoli ed epoche, la tradizione e l'investigazione storica, esiste sempre accanto alla scienza, da questa indomabile e indistruttibile. Accingendoci ora a studiare più da vicino la seconda forma di attività, per mostrarne non già l'assoluta indipendenza rispetto alla prima (l'indipendenza assoluta è esclusa dal fatto stesso, che quella è la prima), ma per stabilirne la realtà e la natura, ci sia lecito di ricorrere alla stessa dimostrazione <i>ad oculos</i>, e additare, a chi ha occhi per vedere, la vita della scienza. È strano metodo quello di molti filosofi che, per investigare le forme dello spirito, credono necessario sprofondarsi a tentar di coglierne le manifestazioni rudimentali e quasi impercettibili, e, quando non sanno ritrovarle in se medesimi, speculano, e più spesso favoleggiano, sul modo in cui si svolge la vita spirituale nei fanciulli, nei selvaggi o negli animali. Mentre le scienze della natura si son procurate, con grande ingegnosità, istrumenti per ingrandire il piccolo e avvicinare il lontano, sembra che la filosofia invece si sforzi a impiccolire il grande e a slontanare il vicino, per quanto si scenda giù nella descrizione degli stati spirituali dell'uomo, per quanto si procuri di afferrare, ‒ come con leggiadra metafora si dice, ‒ l'atomo psichico, ciò che solo si riesce a cogliere è sempre lo spirito nella ricchezza delle sue determinazioni; e il problema non ha fatto così nessun passo verso la sua soluzione, o ne ha fatto troppi d'inutili, quando addirittura non si sia smarrito pei fallaci viottoli delle soluzioni apparenti. Così molti immaginano di poter comprendere meglio l'arte, stornando l'esame dai capilavori e dalle opere grandiose per portarlo sulle piccole opere, sugli sgorbi dei fanciulli o sui graffiti dei selvaggi; nel che non guadagnano mai nulla, e solo riescono talvolta a complicare il problema, essendo molto spesso dubbio se i fatti presi in esame sieno, e in qual grado, veri e proprii fatti estetici: per non dire del peggior caso, in cui viene spezzata un'opera d'arte in particelle dalle quali lo spirito artistico è volato via, donde gli errori gravissimi, che menano a concepir l'arte quasi aggregato meccanico. La storia stessa, nel suo corso, si è presa cura di foggiare, pei filosofi, magnifici microscopii e telescopii, e di apparecchiare a lor beneficio esperimenti in grande; allorchè ha distillato le attitudini dei piccoli uomini e comuni, concentrandole, e perciò potenziandole, nelle anime dei grandi; e, accanto ai pochi e slegati pensieri della vita incolta e volgare, e di quella dei poveri di spirito, ha messo al mondo le gigantesche costruzioni del pensiero scientifico e filosofico, si può ben parlare del primo uomo che ha pensato, o del primo pensiero sorto mai in un cervello umano; ma non bisogna dimenticare che così si crea, per ragioni di efficacia espressiva, un mito: e che quel primo ipotetico pensiero non serve in nessun modo a spiegarci il pensiero nè a farcene intendere la natura. Lo spirito umano passa realmente dalle rappresentazioni all'universale, come a qualcosa di distinto e di diverso dalle prime? e che cosa è propriamente l'universale? Questo è il problema. Ma, a risolverlo, non bastan forse le forme di pensiero di un Platone o di uno Spinoza, di un Kant o di un Hegel, ed è proprio necessario condurre faticose indagini nella psiche dei lattanti e in quella dei cretini? È tempo, dopo tanto sciupio di tempo, che la filosofia torni alla massima, che il superiore spiega l'inferiore, e non viceversa: cioè che il fatto, nella sua manifestazione grandiosa, ci porge il criterio per intenderlo e riconoscerlo dove appare in manifestazioni meschine, labili e frammentarie.
</p>

<p class="testo_destra" id="s_2_3_0">
Il concetto.
</p>

<p>
Il modo di pensiero, che è pensiero dell'universale, la forma conoscitiva che fu di Spinoza e non di Shakespeare, di Kant e non di Goethe, di Cartesio e non di Corneille, è ciò che si chiama il concetto.
</p>

<p class="testo_destra" id="s_2_4_0">
Critica delle negazioni del concetto.
</p>

<p>
Certamente, è stato fatto, e si rifà di continuo, il tentativo di provare che ciò che si chiama concetto non è nulla di nuovo rispetto alla rappresentazione, ma è la rappresentazione stessa nella quale si è fatalmente imprigionati; onde il volo dello spirito umano verso l'universale sarebbe assai simile a quei voli che si compiono in sogno, mentre il corpo giace disteso sul letto, e che nel momento del risveglio ci dan sempre una certa impressione di ridicolo. E, con siffatta negazione, si esercita in qualche modo il contrapasso sul discepolo entusiasta del primo scopritore del concetto, che errò nell'indirizzo opposto, negando la verità delle rappresentazioni per l'unica verità del concetto o dell'idea. Ma coloro, che negano il concetto come nuova forma della conoscenza, non possono poi esimersi dall'assegnare alcune differenze tra le rappresentazioni che si dicono concettuali, e tutte le altre rappresentazioni, per cercar di spiegare da quali ingannevoli apparenze l'equivoco da essi asserito sia sorto. La differenza, variamente formulata, si riduce in fondo sempre a questa: che la rappresentazione concettuale è nient'altro che una rappresentazione individuale, la quale vien costituita rappresentante di altre individuali: ovvero è un miscuglio e una media di varie rappresentazioni individuali, cioè una nuova rappresentazione individuale, che rispetto alle prime funziona da universale; o è un espediente per semplificare l'infinita varietà delle intuizioni col costruire intorno a un persistente nucleo rappresentativo una serie di giudizii di carattere universale. Il processo si dice di astrazione, e la ragione che lo muove o il fine cui è diretto, di utilità od economia mentale. Non preme ora di vedere se, negli esempii che si sogliono addurre, le cose stiano proprio come si espongono: la questione, se queste o quelle formazioni mentali, che passano per concetti, sieno invece non concetti ma rappresentazioni sforzate a funzionar da concetti, e quindi pseudoconcetti, in questo punto non può occuparci, benchè sia destinata ad occuparci più oltre: noi, anzi, concediamo fin da ora così l'esistenza di quel processo astrattivo come del fine, cui si asserisce rivolto, dell'economia mentale. Ma quelle formazioni spirituali, che vengono recate in campo per negare, in forza d'esse, la realtà del pensamento dell'universale, anzichè raggiunger lo scopo prefisso, raggiungono l'opposto. È, infatti, evidente che sarebbe del tutto impossibile dar l'incarico ad una rappresentazione individuale di rappresentarne altre da lei diverse, far la media di varie rappresentazioni per cavarne una nuova che riceva il medesimo incarico, e costruire giudizii di carattere universale intorno a un nucleo intuitivo, se non esistessero, al tempo stesso, quegli universali, che, per ragione di economia, si vogliono imitare e falsificare. La coniazione di false monete presuppone la esistenza della buona; e gli pseudo-concetti, i concetti. La conseguenza di quella teoria mena, tutt'al più, a una distinzione tra concetti veri o puri, e concetti falsi o impuri. Ma a noi basta, in questa parte della nostra esposizione, l'aver messo in rilievo l'affermazione implicita della realtà dei concetti puri, che è il postulato necessario della teoria delle rappresentazioni funzionanti da universale. La logica, come scienza, ha per suo oggetto la funzione nella sua semplice e genuina natura: i concetti puri, e non già gli altri, che, se esistono, daran luogo, tutt'al più, a un problema e ad una trattazione speciale e subordinata.
</p>

<p class="testo_destra" id="s_2_5_0">
Critica di false teorie intorno al concetto.
</p>

<p>
Ed è assai importante concepire il concetto nella sua purità, od eliminar da esso tutti quegli elementi che vi si mescolano ed aggregano nelle posteriori formazioni della vita spirituale, le quali non costituiscono più il vero e proprio pensamento dell'universale. Per concepirlo nella sua purità, conviene non perder mai di vista che esso sorge come il non-individuale, il diverso dall'individuale; e, giacchè il collettivo è collezione di individui e quindi anch'esso un individuale, non come il collettivo, ma come l'universale. È opinione di molti psicologi che ogni concetto debba avere per suo necessario appoggio una rappresentazione individuale, tolta dal proprio ambito. Ciò non è esatto: il matematico che pensa il concetto del numero «tre», il geometra che pensa quello del «triangolo», e il filosofo che pensa quello della «virtù», non han bisogno di vedersi innanzi di necessità una mano con tre dita spiegate, una lavagna con un triangolo di data forma e dimensione tracciato col gesso, o Curzio che si getta nella voragine. Che di solito quelle o altre immagini vi si congiungano, può ben ammettersi: ciascuno ha, con inferenza ai suoi pensieri, alcune rappresentazioni particolari predominanti, alle quali la sua fantasia corre con maggiore facilità: ma tra quelle rappresentazioni e il pensamento del concetto vi ha legame solo accidentale: tanto che non solo possono essere variate e sostituite all'infinito, senza danno alcuno del concetto, ma anche, con uno sforzo di concentrazione, addirittura soppresse. Se il sopprimerle è impossibile, se le variazioni stesse che si possono fare corrono tra limiti più o meno determinati; in questo fatto appunto si ha un indizio e un criterio per riconoscere che quel concetto non è valido e non abbraccia tutta la sua sfera superandola, ma è o un pensiero impreciso ed erroneo od uno di quei concetti artificiosi, dei quali non abbiamo rifiutata l'esistenza. Un'altra falsa veduta, che è causa di gravi errori, è quella che, presentando da una parte le cose e dall'altra i loro concetti, fa corrispondere alla cosa il suo concetto, quasi come ritratto schematico della cosa stessa. Ma l'universale non sarebbe tale, se fosse un ritratto a contorni, o una cornice in cui molte immagini simili possano essere a volta a volta, con sufficiente comodità, collocate. Ogni singola rappresentazione, microcosmo della realtà, si scioglie, come tutta la realtà, nel sistema dei concetti; epperò non vi sono concetti rispondenti direttamente a singole rappresentazioni o a gruppi di rappresentazioni. Quando ciò accade davvero, quando un concetto, anzichè essere il pensamento della realtà universale o di un aspetto del reale implicito in ogni reale, è invece un'astrazione che risponde solo ad alcune realtà concrete, bisogna concluderne che si è di nuovo in presenza di un concetto artificioso, e ci si porge così un nuovo criterio di distinzione tra i due ordini di formazioni spirituali. ‒ Il concetto della cosa ha aperta la via al concetto dell'individuale, quale sarebbe, ad esempio, il concetto di Socrate, distinto dall'intuizione dell'individuo Socrate, il concetto di Napoli, distinto dalla visione della città di Napoli. Come mai, dopo aver definito il concetto pensamento dell'universale, cioè del diverso dall'individuale, si potrebbe ammettere una specie di concetti, il cui contenuto sia appunto l'individuale? Ma anche qui lo scandalo sarà minore, se si pensi che per concetto dell'individuale si è intesa semplicemente una di quelle costruzioni, che col concetto vero non hanno altra relazione se non di assumerne le sembianze e di farne sentire, o presentire, l'efficacia.
</p>

<p class="testo_destra" id="s_2_6_0">
Nominalismo e realismo.
</p>

<p>
Le opinioni menzionate, ed altre dello stesso genere, nascono sul comune fondamento che il concetto sia una rappresentazione generale: stravagante unione di denominazioni inconciliabili e ingiustificabili, giacchè una rappresentazione generale o è anch'essa una rappresentazione individuale, o è uno sforzo che abbraccia il vuoto, non un pensiero ma una parola, anzi non una parola ma una voce. La teoria filosofica che fa, di tutti i concetti, semplici rappresentazioni generali, e quindi semplici nomi, il nominalismo, è perciò, come vera e propria teoria logica, assurda; e si regge col solito espediente di tutte le forme di empirismo e di scetticismo, che è di presupporre, e adoprare tacitamente, ciò che a voce alta si nega.
</p>

<p>
Il nominalismo ha scoperto un fatto reale, i concetti nominali, ossia empirici e non filosofici; e se ne vale per negare la lealtà del concetto, che pure è la condizione indispensabile pel sorgere di quel fatto particolare, come è (se ci si riflette) la base dello stesso ragionamento filosofico, che nega il concetto. Ma, a sua volta, l'antinominalismo o realismo non può essere negazione di quel fatto reale, scoperto dal nominalismo: esso deve restringersi semplicemente a sostenere e far valere l'altra, e fondamentale, verità, che il nominalismo trascura o cerca di cancellare. È poi appena necessario avvertire che il realismo non è in nessun caso da intendere come realismo empirico di concetti, quasi che i concetti esistano nella forma in cui esistono le rappresentazioni individuali, ed accanto, o sopra, di esse: questo realismo, come accade in tutti gli errori di esagerazione, riesce proprio al contrario di quella vera realtà dei concetti che esso vorrebbe, in modo estremo, affermare, perchè tratta l'universale come un individuale, il pensabile come un immaginabile, l'eterno come temporaneo, il superante lo spazio come spazialmente determinato; e distrugge perciò l'essenza stessa del concetto.
</p>

<p class="testo_destra" id="s_2_7_0">
Il concetto come unica forma logica.
</p>

<p>
Il concetto, l'universale, così dichiarato e circoscritto, è la prima ed unica forma logica. Niente di logico è ad esso anteriore: niente di logico gli è posteriore.
</p>

<p class="testo_destra" id="s_2_8_0">
Concetto e giudizio.
</p>

<p>
È antica questione se il <span lang="la"><i>prius</i></span> logico sia il concetto o il giudizio: nè ai tempi nostri è cessata, benchè la veduta più largamente accolta, e che può dirsi prevalente, sia ormai quella che pone primo fatto logico il giudizio. Se non che, «giudizio» è, nell'uso filosofico, un termine che ha parecchi valori; e l'affermazione, messa innanzi senza discernere i varii significati, che esso sia fatto logico primitivo, o anche soltanto che sia fatto logico, non si può, così, in blocco, accettare o rifiutare. Secondo i varii significati del termine, il giudizio ora si svela addirittura estraneo alla logicità, ora posteriore rispetto al concetto, ora, infine, coincidente col concetto.
</p>

<p class="testo_destra" id="s_2_9_0">
Il giudizio e la proposizione estetica.
</p>

<p>
Il primo caso si ha allorchè per giudizio s'intende la semplice proposizione, o l'espressione di uno stato d'animo. Che questi giudizii non siano fatti logici ma estetici, fu già ben riconosciuto sin da quando le proposizioni esprimenti preghiera, comando, desiderio, interrogazione e simili, furono rimandate dalla logica alla rettorica, riserbando alla prima i soli giudizii enunciativi, ossia affermanti un universale, o contenenti un elemento universale, com'è nell'inclusione di una rappresentazione in una data classe o genere. Essere, nel loro motivo fondamentale (non già nelle parti incidentali e accidentali), prive affatto di elementi intellettuali, è appunto carattere delle opere d'arte; e perciò anche accade che i critici di gusto fine mettano in rilievo che ogni opera artistica, sia tragedia o romanzo, statua o architettura, ‒ è lirica, cioè ha quel carattere che prima a torto si credeva proprio di un gruppo speciale di opere d'arte (del «genere» lirico). Esser lirica vuol dire essere arte, e non scienza nè storia: distinzione, che è la medesima che si procura di raggiungere con altre parole, allorchè si afferma che l'arte è affar di sentimento, cioè (se non si vuol cadere in uno sciocco edonismo, prendendo sentimento nel significato che ha nella filosofia pratica) non è, in quanto arte, nè scienza nè storia: il che non vuol dire (la determinazione è, in questo caso, meramente negativa e non positiva) che non sia, com'è infatti, un'altra e peculiar forma di conoscenza e di verità.
Ma su questo punto non è il caso d'insistere, bastando rimandare a ciò che, nell'altra occasione più volte menzionata, ne scrivemmo.
</p>

<p class="testo_destra" id="s_2_10_0">
Il giudizio individuale.
</p>

<p>
Il secondo caso è quello dei giudizii in cui ha luogo l'unione di un universale con un singolare, o, come anche si dice, di un universale con un particolare, cioè con una rappresentazione o gruppo di rappresentazioni. Anzi, questo giudizio, unione di universale e particolare, è stato stimato la forma classica del giudizio, il fatto primitivo e fondamentale del pensiero. Ma come mai può esser primitivo ciò che nella definizione stessa appare composto, e composto in modo che implica la preesistenza non solo del singolare (il che potrebbe sembrare corretto, pel già riconosciuto presupposto intuitivo di ogni logica), ma anche dell'universale, cioè di un pensiero logico? Si dirà che quell'universale è un apriori, un elemento formale, una categoria o funzione, che concorre bensì a costituire il giudizio, ma è pensata come universale solo dopo, per astrazione dal giudizio. Se non che, non si tratta, nel caso che esaminiamo, della generica funzione sintetica, propria di ogni atto di coscienza (della qual funzione si afferma, con verità, che prenda forma di concetto solo nella riflessione filosofica); sibbene di universali determinati, che si uniscono a rappresentazioni individuali, come, allorchè si dice che «Pietro è buono», è da supporre il concetto di «buono» come già formato in qualche modo, perchè possa dar luogo all'appercezione di «Pietro come buono». E non solo il giudizio, che diremo individuale, non è funzione primitiva, ma neppure è funzione esclusivamente logica: per quell'elemento singolare o particolare, cioè rappresentativo, che ci trae fuori dalla pura logica. La filosofia, infatti, che è la funzione logica pura, non sa che farsi dei giudizii individuali, e non li adopera mai nei suoi procedimenti: il che non significa, beninteso, che quei giudizii non siano una formazione importantissima, la quale dà origine, come vedremo a suo luogo, a una speciale e ricchissima categoria di conoscenze.
</p>

<p class="testo_destra" id="s_2_11_0">
Il giudizio logico o definizione. Sua identità col concetto.
</p>

<p>
Il terzo caso, nel quale si afferma, o può affermarsi, che il giudizio è il fatto logico primitivo, è quello in cui il giudizio non è altro se non la espressione di un universale, ossia la definizione. Ed, in questo caso, anche per noi, pensare logicamente è giudicare. Ma perchè è giudicare? Perchè concetto, e definizione del concetto, sono la stessa cosa.
</p>

<p class="testo_destra" id="s_2_12_0">
Concetto e linguaggio.
</p>

<p>
Dove altro il concetto puro vivrebbe la sua vita concreta se non in una proposizione o espressione, la quale per la presenza di lui acquista il nome di giudizio logico o di definizione? Lo spirito è organismo, e le sue funzioni sono lo spirito stesso, ‒ eterne perciò e non transitorie o eliminabili. Il linguaggio, che è la prima presa di possesso della realtà, avvolge di sè tutte le funzioni ulteriori, che su di esso si sviluppano ma non l'eliminano. L'uomo, che sale dalla rappresentazione al concetto, se, in astratto, non parla più ma pensa (e questa astrazione rende possibile una trattazione speciale della logica), in concreto non pensa se non parlando. La parola non è ancora pensiero logico, ma il pensiero logico è parola; e, giacchè la parola, nella sua genuina ed eterna natura, è proposizione, cioè espressione di senso compiuto, il pensiero logico, o concetto, è proposizione, o giudizio<sup><a href="Section0016.xhtml#nota_4" id="nota_4_ritorno">nota 4</a></sup>.
</p>

<p class="testo_destra" id="s_2_13_0">
False idee intorno alla definizione.
</p>

<p>
Contro questa tesi che afferma fatto logico primitivo il concetto e, identica con esso, la definizione del concetto, si è levata fiera opposizione dai logici e psicologi moderni: i quali bollano la teoria come prettamente scolastica, e mettono in beffa la conseguenza, che se ne trarrebbe, di un cervello di fanciullo che cominci col buttar fuori definizioni come un professore dalla cattedra, anzi come un vecchio professore da una vecchia cattedra. Lasciamo in disparte la scolastica, che ha pur del buono; nè ricerchiamo ora se la teoria scolastica della precedenza del concetto fosse proprio la medesima di quella che qui si espone. Ma la causa principale dell'opposizione è da riporre nell'idea fallace che si ha delle definizioni, pensando alle quali si pensa subito a certe forme tradizionali di esposizione scientifica o didascalica, a certi stampi e diciture, che è ben naturale non possano trovarsi belli e formati nei cosiddetti primi albori del pensiero. È comune osservazione che la legge della definizione, cioè, che questa debba farsi pel genere prossimo e per la differenza specifica, non si applichi ai concetti supremi, i quali sono generi che non funzionano a lor volta da specie, e dei quali non si potrebbe perciò assegnare la differenza specifica. Ma, invero di cavar da questa osservazione la conseguenza, che quella legge non è esatta perchè non include tutti i casi di espressione di concetti e non ne coglie perciò la vera natura, se n'è cavata l'altra, ben curiosa, che vi siano concetti indefinibili: e che varrebbe quanto dire impensabili! E indefinibili, e quindi impensabili, sarebbero per l'appunto quei supremi concetti verso i quali la ricerca filosofica si affatica: impensabili e quindi irrazionali: e l'irrazionale è stato perciò collocato a capo della scienza: come se, d'altra parte, la loro impensabilità e irrazionalità non dovesse ripercuotersi su tutti gli altri ad essi subordinati e renderli, tutti egualmente, impensabili ed irrazionali. Il vero è, che le proposizioni con le quali si enunciano quei concetti indefinibili sono non solo definizioni, ma il tipo stesso della definizione nella sua universalità o verità: una proposizione che afferma che «un A è come universale». La forma conclusiva del pensiero, quella del concetto supremo, è già la sua forma primitiva, quella del primo concetto che si pensa. Dai primi concetti sorgono relazioni di concetti, cioè nuovi concetti: e poi relazioni di relazioni, cioè nuovi concetti, e così via: questi nuovi concetti sembrano fissati con la duplice indicazione del genere prossimo e della differenza specifica, ma la loro peculiarità o novità è in quella differenza specifica, che è indefinibile, cioè definibile solo come si definiscono i concetti supremi, cercando di rinchiuderli in una nitida cerchia di parole che ce ne diano la viva coscienza e con le quali possiamo risvegliarli in noi ed in altri. L'odio contro le definizioni, che si è sviluppato insieme con l'odio contro lo scolasticismo, riceve qualche giustificazione da quella idea della definizione come formuletta meccanica di generi e specie, con cui si pretendeva fissare artificiosamente gli aspetti originali della realtà, o meglio, dall'uso fastidioso di coprire con pesante armatura di formule consuetudinarie idee false o trite. In questo senso, la filosofia moderna non dà più definizioni, cioè nel senso che vuol definir meglio e con più garbo.
</p>

<p class="testo_destra" id="s_2_14_0">
L'odio contro le definizioni.
</p>

<p>
L'odio per le definizioni riesce affatto stravagante quando si dirige contro il definire in se stesso, che è il pensare stesso. Si suol ripetere, che quelle prime definizioni di concetti che si affacciano alla mente, in cui non sono indicati il genere e la differenza specifica, sono bensì definizioni ma incomplete: cosa che noi siamo ben disposti ad ammettere, purchè ci si conceda che incomplete sono anche tutte le altre definizioni, anche fatte solennemente per genere prossimo e differenza specifica, le quali tutte aspettano il loro compimento dal sistema filosofico, che solo può assegnare il senso preciso dei generi e delle specie, costituendole in un organismo perfetto: e che la filosofia stessa è anch'essa imperfetta, non è mai definitiva, cioè scopre sempre nuove relazioni di concetti. Ma questa imperfezione, che è l'imperfezione del finito rispetto all'infinito, non ha nulla che fare con la forma logica del concetto, che è tanto perfetta nel primo uomo che ha formato il primo concetto (eccoci all'uomo primitivo, al mito che chiediamo il permesso di usare allo stesso modo che quel tal filosofo del diritto naturale chiedeva di poter usare paragoni, riserbando ad essi il loro <span lang="la"><i>jus naturale claudicandi!</i></span>), quanto in Kant che pensa l'imperativo categorico, o in Hegel che pensa l'idea. Come già nel discorrere dell'arte abbiamo richiesto con insistenza che non si stacchi l'arte in grande dall'arte in piccolo, il poema dall'esclamazione della vita quotidiana, sotto pena di smarrire ogni senso della verità ed infinità dell'arte; così ripetiamo la stessa raccomandazione a chi si accinge a meditare sui fatti logici: di non costituire la cosiddetta scienza, la scienza coltivata di proposito o di professione, in un circolo affatto distinto dal pensiero ordinario, di guardarsi da quel falso vedere che lo Schleiermacher denominava l'aristocratismo dell'intelligenza, e che, più prosaicamente, potrebbe dirsi la malattia dei professori. Uno dei più serii e stimati logici tedeschi non ha forse definito la logica: l'arte di preparare i manuali (si noti bene: i manuali!) scolastici? ‒ Per noi invece la logica è filosofia della filosofia; ma col significato sottinteso della filosofia in quanto attività intrinseca ad ogni uomo: <span lang="la"><i>homo philosophus</i></span>. E in che altro è sempre consistita ogni difesa dalla necessità della filosofia, contro coloro che ne proclamavano la superfluità, e contro gli <i>abolizionisti</i>, pullulati dappertutto specialmente nel corso del secolo XIX, se non nel mostrare che essa è intrinseca ad ogni uomo, e che se ne può bensì fare poca e cattiva, ma non si può non farne cioè non si può non filosofare; e che la filosofia è l'intensificazione di questo bisogno spontaneo, primitivo ed universale, impiantato nella natura umana?
</p>

<p class="testo_destra" id="s_2_15_0">
La definizione e le forme sistematiche.
</p>

<p>
L'esposta teoria della definizione toglie a questa operazione il luogo che si suol darle nella logica tradizionale come di un coronamento della scienza, la quale comincerebbe col non definire per giungere alla definizione, suo risultato; e nega che il concetto sia un primo e un ultimo insieme, apparendo cioè non definito a principio della scienza e definito alla fine. Primo ed ultimo è bensì il concetto, ma sempre come definizione del concetto, e primo ed ultimo vuol dire semplicemente ch'esso è l'essenza della scienza, la quale non ha mai in sè elementi che siano diversi dal concetto-definizione. Perciò anche è da considerare erronea tutta la dottrina delle forme sistematiche (definitorie), che si suol far seguire alla dottrina della logica pura: quasi che il sistema sia cosa sopraggiunta, e i concetti una serie di tesselle, che il tagliapietre foggia e il mosaicista poi dispone a comporne la sua opera di artista.
</p>

<p class="testo_destra" id="s_2_16_0">
Critica di varie teorie sul giudizio logico.
</p>

<p>
La concezione del giudizio logico come definizione ha per conseguenza una particolare soluzione dei problemi che si sono agitati intorno alla teorica del giudizio. Alcuni di essi perdono, a nostro parere, ogni significato. Il giudizio logico non può dirsi analitico, quando per analisi s'intenda una mera tautologia, e, peggio ancora, quell'a=a che non a torto è stato chiamato, di recente, giudizio idiotico, essendo evidente che solo un idiota potrebbe compiacervisi. Non può dirsi sintetico, se per sintetico s'intende un giudizio di mera esperienza, ossia il risultato dell'osservazione empirica di fatti individuali (l'esperienza è sempre di casi individuali). Nè è concepibile giudizio sintetico, nel senso ora indicato, che non sia insieme sintetico a priori, perchè ogni funzione spirituale è sintesi, e la sintesi a priori è carattere generico non solo degli atti conoscitivi ma finanche dei pratici. Nè sapremmo pigliar partito nell'altro dibattito, se il giudizio logico contenga nel suo fondo un'identità o l'unificazione di una diversità, perchè elementi eterogenei non esistono nel giudizio logico, e l'identità senz'altro fa ricadere nella concezione del vuoto giudizio analitico. Un giudizio logico è, in altro senso, unità nella diversità, in quanto cioè, sorgendo dal vario delle rappresentazioni, raggiunge l'uno. ‒
</p>

<p class="testo_destra" id="s_2_17_0">
Critica della distinzione di soggetto e predicato.
</p>

<p>
Ma specialmente ci sembra, in forza della identificazione di giudizio logico e definizione, che non sia da ammettere, nel giudizio logico, la distinzione di un soggetto e di un predicato, appunto perchè esso non contiene elementi eterogenei che possano l'uno funzionar da soggetto e l'altro da predicato; e, dove pare che li contenga, la distinzione è solo apparente, essendo, come abbiamo notato, la forza del giudizio non nella inclusione di un concetto (soggetto) in un altro più generale (predicato), di una specie in un genere, ma nel pensamento della differenza specifica, che è atto unico e semplice del pensiero. Gli sforzi vani, che son costretti a compiere coloro i quali cercano di superare la diversità di elementi che han dapprima introdotta nel giudizio logico, sono qui assai istruttivi. Nel tipo fondamentale ed essenziale: «A è», la distinzione di soggetto o predicato è impossibile; nè può accettarsi la trovata di alcuni che il predicato sia ivi implicito e si renda esplicito col formulare: «A è esistente» perchè, in questa parte, ci pare invincibile la tesi sostenuta da altri logici (Brentano); che l'esistenza non è un predicato, ma è l'atto stesso del pensare o del giudicare. Tanto che, nei concetti supremi, nei concetti filosofici, ‒ e noi diremo senz'altro, nei concetti puri, ‒ <span lang="la"><i>essentia involvit existentiam</i></span>. Per trovar la distinzione di soggetto e predicato, per trovare un esistente che non sia già la funzione pensante del pensiero, ma un concetto determinato e perciò un possibile predicato, bisogna prendere a considerare un'altra forma di giudizii, ossia quella dei giudizii individuali: ma, appunto, i giudizii individuali sono stati da noi esclusi dalla logica pura, filosofia della filosofia. ‒ Egualmente ci sembrano vane le questioni se il concetto sia somma o non piuttosto prodotto delle sue note, avendo noi negato nel concetto la molteplicità di ogni sorta, anche quella delle note, che sono varianti verbali dell'unica nota, o analisi grammaticale delle parole in cui l'unica nota si esprime. La connessione organica di ogni concetto col suo tutto, ‒ ciò che; si chiama carattere generico, specifico e proprio, ‒ non è molteplicità.
</p>

<p class="testo_destra" id="s_2_18_0">
Critica del sillogismo come forma logica.
</p>

<p>
Potrà sembrare che, se ciò che noi abbiamo detto sinora basta a stabilire che il concetto è la prima forma logica, essendo il giudizio logico niente altro che il concetto stesso nella sua concretezza, non basta a provare che sia poi anche l'unica, essendovi, oltre il concetto (= giudizio = definizione), il ragionamento o sillogismo, forma logica la cui originalità appare indistruttibile e irriducibile. Ed, in verità, non si possono in niun modo accettare le critiche più volte fatte, nei tempi moderni, al sillogismo: che esso sia forma vuota e insipida, perchè la conclusione ripete ciò che è già nelle premesse, e la verità delle premesse è garantita da quella della conclusione come la conclusione dalle premesse; e simili. Queste critiche, piuttosto che colpire la dottrina logica del sillogismo, colpirebbero la dignità dell'umano intelletto, accusato di pascersi così vergognosamente di vanità e di circoli viziosi: e già la enormità dell'accusa fa sospettare la sua inesattezza. Le quali critiche neppure possono aver valore per dimostrare che il sillogismo è una ripetizione in mera forma verbale di una verità logica, perchè nè la forma verbale di un pensiero è aggiunta al pensiero come se questo potesse esistere in qualche momento senza di essa, nè la forma verbale o estetica, in quanto è veramente tale, contiene superfluità ed importa ripetizioni, essendo forma spirituale anch'essa, e necessaria in ogni sua parte. ‒ Ma ciò che si deve invece sostenere è, che il sillogismo non sia altro se non pensamento di concetti. Per concepirlo così, bisogna allontanare il falso vedere nascente dall'osservarlo come appare superficialmente nelle dispute, dove due persone sono o sembrano d'accordo in alcuni concetti, e pur non ne pensano la connessione tra loro, finchè il sillogismo non la fa scaturire sprigionando la verità latente nelle premesse; e il sillogismo sembra perciò qualcosa di diverso dal semplice pensamento dei concetti. Ma concependolo invece nella sua vera forma, che è quella che ha nella disputa che il pensiero fa con se stesso (alla quale si riduce, in ultimo, anche il caso della disputa tra avversarii fisicamente distinti), si vede che tutto il sillogismo consiste nella scoperta del termine medio, nella «caccia del medio», <span lang="la"><i>venatio medii</i></span>, come si diceva nella scuola: e il termine medio, relazione fra due concetti, non è se non il pensamento di un nuovo concetto. La mente umana, nella sua ricerca infaticabile dell'uno, pone gli universali e gli universali di universali, e va costruendo così il sistema più o meno compiuto dei concetti, vasta cattedrale di cui sono stati levati solo alcuni archi delle navate o dell'abside, o di cui è stato tracciato l'intero piano, ma alla quale pur sempre, nel corso dei secoli, si lavora. Che cosa è il giudizio se non l'espressione di questi universali e relazioni di universali, che sono poi altri universali? E che cosa è il ragionamento se non l'espressione di queste medesime formazioni mentali? Il ragionamento potrà estrinsecamente distinguersi dal giudizio, come un periodo si distingue da una proposizione; ma la distinzione non concerne più la forma logica, e del resto potrebbe proseguirsi all'infinito, giacchè oltre i ragionamenti bisogna enumerare le serie più o meno lunghe di ragionamenti, come, oltre il periodo, c'è il gruppo di periodi, il capoverso, la pagina, il paragrafo, il capitolo, il libro, e così via. Ma chi passi oltre queste distinzioni quantitative, logicamente indifferenti, o tutt'al più riferentisi allo svolgimento più o meno ampio dell'attività mentale, non trova in un ragionamento altro che l'affermazione di un sistema di concetti: come, ad esempio, nel ragionamento: ‒ l'uomo è mortale, i bambini sono uomini, dunque sono mortali, ‒ non c'è altro contenuto logico che la costruzione sistematica del concetto di mortale, che include quello di uomo, il quale alla sua volta include quello di bambino; o, ch'è lo stesso, espresso con altre parole, del concetto di bambino, che si subordina a quello di uomo, il quale si subordina a quello di mortale. È stato detto che con tre concetti non si fa sillogismo, occorrendo invece due proposizioni o giudizii che servano da premesse; ma quei concetti, come già noi sappiamo, non esistono se non nella forma di proposizioni o giudizii logici) una, due, tre o più, secondo piace meglio di analizzare, accorciando o distendendo nell'analisi la forma verbale.
</p>

<p class="testo_destra" id="s_2_19_0">
Critica dei principii logici.
</p>

<p>

</p>
</body>
</html>
