<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>III.</h1>

<h1>IMPOSSIBILITÀ DI UNA LOGICA FORMALISTICA</h1>

<p class="testo_destra" id="s_3_1_0">
Indifferenza della forma logica rispetto alla forma linguistica.
</p>

<p>
L'identità del concetto con le sue forme espressive, giudizio e ragionamento o come altro si voglia chiamarle e distinguerle, non importa, secondo abbiamo mostrato, l'identità di forma logica e forma verbale o estetica in genere: la tesi dell'assoluta identità di linguaggio e pensiero, la concezione del linguaggio come contesto tutto di elementi universali e logici, ‒ che fu già sostenuta specie nella scuola hegeliana, ‒ è da scartare. Se il concetto non può far di meno di una forma espressiva, la forma espressiva non ha per sua necessaria condizione una forma logica o un concetto. La forma verbale resta sempre, rispetto al concetto, ma solo rispetto al concetto, qualcosa di accidentale e di estrinseco; come ci è mostrato dal fatto che noi possiamo esprimere lo stesso pensiero logico in forme diverse (in diverse lingue, etc.). Che se non riesce di compiere siffatta trasfusione, se un concetto si rifiuta a lasciar la sua forma verbale o alcuna parte di quella forma (come accade, ad esempio, in concetti non rigorosi, e che siamo costretti a riferire in lingue straniere: <span lang="en"><i>humour</i></span>, <span lang="fr"><i>sensiblerie</i></span>, <span lang="de"><i>Laune</i></span>, <span lang="en"><i>spleen</i></span>, <span lang="de"><i>Sehmsucht</i></span>, <span lang="fr"><i>chic</i></span>, <span lang="es"><i>sosiego</i></span>. etc.), si ha in ciò un indizio che quei concetti o sono malamente pensati o non sono veri e proprii concetti.
</p>

<p>
Sulla possibilità della trasfusione si fonda gran parte dell'abilità pedagogica del comunicar la scienza, procurandosi cioè di adeguare il proprio pensiero alla psicologia dell'ascoltatore e del discente, o mettendo un pensiero medesimo in varie forme consecutive affinchè trovi con l'una o con l'altra, più facile adito nelle menti altrui. Il che è impossibile nelle produzioni estetiche, dove mutamento di forma importa mutamento di contenuto, e tra contenuto e forma, tra intuizione ed espressione, l'identità è assoluta. Onde se l'estetica ha per corollario l'impossibilità delle traduzioni. l'intraducibilità delle intuizioni<sup><a href="Section0016.xhtml#nota_6" id="nota_6_ritorno">nota 6</a></sup>, la logica ha l'altro, opposto, della traducibilità dei pensieri.
</p>

<p>
Come conseguenza di questo modo di vedere, è da dichiarare affatto vana la questione se la definizione sia verbale o reale, opera del linguaggio o del pensiero logico: è verbale perchè è reale, perchè il pensiero è sempre parola, ma non è reale perchè sia verbale, altrimenti non sarebbe pensiero logico e definizione di concetto.
</p>

<p class="testo_destra" id="s_3_2_0">
Non dualismo di pensiero e linguaggio
</p>

<p>
Nè, così concepito il rapporto di linguaggio e di pensiero, può aver luogo il rimprovero, che giustamente è stato mosso a coloro che distinguevano linguaggio da pensiero logico, coordinando e parallelizzando i due concetti, di foggiare cioè un dualismo insuperabile. Non restava in quel caso altra via per ottenere l'unità, che di concepire il pensiero come un fatto fisico-acustico, dichiarando unica realtà il pensiero e l'altro mera astrazione realistica dall'unica realtà psico-fisica del pensiero. Ma chi oserà ancora ripetere questa bestemmia che il linguaggio che è per noi sinonimo di fantasia e poesia consista in un insieme di fatti fisico-acustici? Il linguaggio, nella sua indipendenza e purità, è forma spirituale non meno della forma logica; e tra le due, pur nella loro netta distinzione, non può essere un rapporto di parallelismo e dualismo, ma un rapporto organico, di connessione nella distinzione, d'implicazione della prima forma nella seconda: in conformità appunto di quel ritmo dei concetti, di cui sopra abbiamo dato la teoria.
</p>

<p class="testo_destra" id="s_3_3_0">
Esame estetico ed esame filosofico del fatto logico. La storia della letteratura e la storia della filosofia.
</p>

<p>
Si ricava da ciò che non vi sono se non due modi di considerare una proposizione logica (una pagina, una dissertazione, un libro di scienza). O si trascura la sua realtà logica per la sua realtà estetica, o si trascura la sua forma estetica per la forma logica: cioè, come si dice, comunemente ed imprecisamente, o si studia la forma, o il pensiero. Il primo modo si ha allorchè si esaminano i filosofi e gli scienziati dal punto di vista letterario, includendoli per esempio, nella storia della letteratura, della quale essi fan parte come, sott'altro rispetto, fan parte della storia della filosofia e della scienza: nella storia letteraria essi non son più filosofi e scienziati, ma scrittori ed artisti. Così noi esaminiamo letterariamente la prosa del Galilei, prescindendo dalla verità e dall'importanza scientifica delle sue teorie astronomiche e fisiche: quelle teorie nell'esame letterario ci stanno bensì innanzi, perchè non si può esaminare la forma vuota, ma vengono da noi appercepite non nel loro aspetto logico ma come semplice contenuto psicologico. Nell'esame estetico il pensiero del Galilei c'interessa, per così dire come il sentimento e l'emozione del Galilei: questo lato estetico è la fantasia del pensiero, la poesia della prosa. ‒ Il secondo modo è quello della storia scientifica e filosofica; dove gli atteggiamenti psicologici degli scrittori sono trascurati per raggiungere la realtà del loro pensiero logico. Che cosa importano, nella storia della filosofia, il modo spesso impacciato o pedestre della prosa del Kant, l'eloquenza del Fichte o del Gioberti, l'elegante malignità dello Schopenhauer? La loro forma letteraria, che dal punto di vista estetico è tutto, è per noi un semplice tramite, al quale, dopo esservi passati attraverso, giunti al punto d'arrivo, non volgiamo più oltre lo sguardo; e francamente ritraduciamo il loro pensiero nella nostra psicologia, come è obbligo dell'espositore della storia filosofica. E, nel passaggio dalla storia letteraria alla filosofica e viceversa, ha luogo, di solito. la più completa transvalutazione di valori. Circola ai nostri tempi l'idea, ed è stata difesa da valenti scrittori, che la storia filosofica debba rinnovarsi, col trattarla non già dal punto di vista della filosofia, ma da quello della psicologia dei filosofi, conducendo fini analisi, dipingendo delicati ritratti delle anime dei pensatori. Ma non si è forse avvertito abbastanza che ciò vorrebbe dire mutare la storia della filosofia in semplice storia della letteratura: cioè distrugger la storia della filosofia e far la più completa professione di scetticismo filosofico. ‒ Per la dichiarata distinzione tra pensiero logico e forma verbale del pensiero logico, tutte le questioni relative alla chiara ed efficace esposizione del pensiero logico, alla sua comunicazione, all'interpretazione storica di esso, essendo comuni così al pensiero logico come alle formazioni estetiche pure, sono escluse da questa nostra trattazione e rimandata all'Estetica, come alla scienza generale che abbraccia ogni sorta di espressioni.
</p>

<p class="testo_destra" id="s_3_4_0">
Vana pretesa di cogliere il fatto logico nelle forme linguistiche astratte.
</p>

<p>
Contro il dilemma di una trattazione o affatto estetica o affatto logica delle proposizioni logiche (estetico-logiche), si rompe l'ingenua idea di coloro che concepiscono una forma logica, che non sia nè la mera forma estetica del pensiero, nè il concetto che di essa si riveste; ma una terza cosa, tra le due, un particolar nesso di pensiero e di parola, come a dire una forma estetica che ha cessato di essere estetica, perchè logicizzata, e non è più pensiero puro, perchè è parola. Questa terza forma è impensabile, salvochè non si materializzino le forme dello spirito, assimilandole ad elementi chimici distinti che nei loro composti svilupperebbero proprietà mancanti ai componenti, etc. etc.; e con altre metafore su questo andare. Noi non abbiamo altro modo di riconoscere che una proposizione è logica, se non di risalire alla mente di chi la pronunzia e scoprire se, col pronunziarla, ha pensato un concetto, o soltanto espresso un sentimento. Nelle parole come parole, o meglio come suoni, staccate dal loro senso, non troviamo alcun vestigio nè di logica nè di estetica.
</p>

<p>
Una conferma di ciò si ha nell'impossibilità di determinare a quale classe di funzioni mentali appartiene una serie di parole allorchè sono prese fuori della loro connessione con lo spirito che le ha formate. Sono note le dispute frequenti presso i filosofi, e specialmente presso i logici, per stabilire se una data proposizione appartiene ad una o ad altra categoria, se è universale o empirica o esistenziale o esclamativa, se un giudizio è analitico o sintetico, se un sillogismo è completo o incompleto, se contiene per sottinteso altre proposizioni e conversioni ed inferenze, se un giudizio sia conclusione di un sillogismo, o un sillogismo svolgimento di un giudizio, e simili: dispute interminabili, nelle quali, a volta a volta, tutti hanno ragione. E, perciò anche, è assai difficile dare, in logica, esempii, che non riescano equivoci; e noi ce ne asteniamo il più possibile, o nel darli li circondiamo di tali cautele da renderli univoci. A quale specie di formazioni mentali appartiene la semplicissima proposizione: «Io sono innamorato»? È essa meramente estetica, storica. o logica? Chi può dirlo, quando prescinde dalle circostanze, dai sottintesi, dall'enfasi, dal gesto con cui è stata pensata e pronunziata? «Io sono innamorato», può essere il detto di un poeta, che nota un'impressione onde è scossa la sua anima senza fermarsi a distinguere se sia innamorato nella realtà o se immagini soltanto l'innamoramento. Ma può essere un'affermazione storica o esistenziale, allorchè si pronunzia, per esempio, in risposta e contrasto con chi nega la realtà di quell'innamoramento. E può essere una proposizione intorno all'essenza dell'amore, se appare come elemento dilucidativo ed esemplificativo in un discorso teorico intorno all'amore. «Chiare, fresche e dolci acque......» è una proposizione estetica nell'invocazione petrarchesca. Ma le stesse parole sono una proposizione storica pronunziate come risposta ad una domanda che chieda, quale sia la più celebre delle canzoni amorose del Petrarca; e sono una proposizione scientifica nella dissertazione di un naturalista intorno all'acqua. Purtroppo, questo elementare canone ermeneutico, che le parole non hanno vita e significato se non sul terreno che le ha prodotte ed in cui soltanto bisogna contemplarle, è affatto trascurato o dimenticato nei trattati di logica. Ma della trascuranza e dimenticanza è cagione la falsa idea di una forma logica verbalmente materializzata, per la quale nelle parole e nelle connessioni di parole si pretende di afferrare e tener fermo e sottomettere ad analisi il pensiero e le connessioni di pensiero.
</p>

<p class="testo_destra" id="s_3_5_0">
La logica formalistica e il suo principio.
</p>

<p>
Quella falsa idea, prodotta dalla manchevole conoscenza che l'antichità ebbe dell'indole del linguaggio, ma affatto indegna dei tempi moderni dopo i tanti progressi compiuti dallo studio delle lingue e dalla filosofia del linguaggio, è anche l'idea madre di una delle più gigantesche, e insieme delle più arbitrarie, costruzioni del pensiero umano: della logica, che è stata, variamente denominata aristotelica, peripatetica, scolastica, sillogistica, formale, e che noi preferiamo battezzare, come abbiamo già fatto, <span lang="la"><i>sensu deteriori</i></span>, verbalistica o formalistica. È da augurare non lontano il tempo in cui questa logica sarà stata collocata nel museo della teratologia filosofica. Per ora è ancora tanto viva, e malamente viva, che non possiamo dispensarci dall'esaminare alquanto il mostro, per additarne agli sguardi disattenti le membra deformi che chiudono la sua <i>anima sciocca</i>, da dantesco Nembrotto.
</p>

<p>
Nata sul presupposto tacito ma assurdo di una logicità verbale o di una verbalità logica, la logica formalistica non può mover passo se non moltiplicando gli arbitrii. Tutte le sue teorie, tutte le sue classificazioni sono, infatti, un insulto alla logicità e alla coerenza.
</p>

<p class="testo_destra" id="s_3_6_0">
Molteplicità di forme logiche in capo ad essa.
</p>

<p>
Una scienza non può avere a suo principio se non un concetto unico, irriducibile ed originale; ma la logica formalistica, ‒ che dovrebbe dare la teoria della scienza, l'immagine riflessa della scienza perfetta, ‒ pone francamente a suo capo una molteplicità di forme logiche: di solito, tre, che si dicono fondamentali, concetto, giudizio e sillogismo, ridotte da altri non meno arbitrariamente a due, o da altri ancora ampliate a quattro e a cinque con l'includervi la forma percettiva o la definitoria e la sistematica. Se non che, sarebbe impossibile tener distinte queste forme ‒ supponiamo, le tre fondamentali, ‒ le quali non si riesce a definire intimamente se non unificandole e mostrando che tutte e tre consistono nella ricerca e pensamento dell'universale e fanno una forma sola: se non intervenisse un nuovo arbitrio, che le distingue tra loro, quasi potrebbe dirsi, per mezzo del metro, seguendo in ciò l'incoraggiamento della grammatica empirica.
</p>

<p class="testo_destra" id="s_3_7_0">
Il concetto nella logica formalistica.
</p>

<p>
I concetti sono le parole isolate, e diventate, nell'isolamento, in certo modo tutte sostantivi: l'«uomo», il «giusto», il «fare», il «quale», il «che», il «sì», il «no», e via dicendo. Per tal via non è meraviglia che i concetti sieno suddivisi poi in identici ed equipollenti, equivoci, anonimi, sinonimi, completi, incompleti, ed altrettali classificazioni, alle quali sarebbe vano chiedere un metodo e un criterio qualsiasi E non è meraviglia che si sia costretti ad affermare che i concetti non sono, per sè presi, nè veri nè falsi, e che il vero e il falso, l'affermazione o negazione della verità, si abbia solo nell'unione dei concetti. Che cosa di più esatto che le parole, astratte dal discorso, e rese cadaveri, anzi scheletri, non abbiano più traccia alcuna di verità o di falsità? Che cosa è la parola «giustizia» da sola, senza definizione, senza affermazione di esistenza, senza connessione con altri concetti, se non un accozzo di sillabe, una finzione da vocabolario?
</p>

<p class="testo_destra" id="s_3_8_0">
La teoria del giudizio.
</p>

<p>
Il giudizio è considerato appunto come unione di concetti; di due concetti, congiunti con un certo mastice, la copula «è», e distinti in soggetto e predicato. Ma la distinzione di soggetto e predicato importa, come già sappiamo, il riconoscimento di elementi diversi, unificati dall'atto mentale del giudizio: ora, in che due concetti possono esser logicamente diversi tra loro? Si dirà che il soggetto è il concetto di minore estensione, e il predicato di maggiore. Ma dov'è il maggiore e il minore nel giudizio definitorio, in cui il predicato è dichiarato eguale al soggetto? e dove sono i due concetti in un giudizio come questo: «Pietro è buono»? Pietro, il mio amico Pietro, è forse un «concetto»? La distinzione di soggetto e predicato sarebbe disperata nella logica formalistica se non soccorresse anche qui la grammatica, che ha un suo modo sbrigativo di porre e riconoscere soggetti, oggetti, predicati, particelle, relazioni, e simili, «Pietro» è il soggetto perchè è il soggetto, «è», copula, perchè il verbo essere è stabilito come copula, e «buono» è il predicato, perchè è il predicato; «giustizia» è soggetto, «è», copula, «virtù», predicato, nel giudizio: «giustizia è virtù». Ma come poi accade che si possa, senza toccar in nulla la sostanza logica dell'affermazione, far passare il soggetto al posto del predicato, dicendo, ad esempio: «la bontà è in Pietro», «la virtù include la giustizia»? e come uno stesso pensiero si esprima con soggetto e con predicato diverso? Sono i misteri della logica formalistica. La quale, accanto a questi misteri, ha le sue angosce e i suoi disastri irreparabili, come, per esempio, nelle affannose ricerche del soggetto delle proposizioni, che la grammatica chiama appunto «senza soggetto» o impersonali: «piove», «tuona», «fa caldo».
</p>

<p class="testo_destra" id="s_3_9_0">
La divisione dei giudizii.
</p>

<p>
Se ne rifà per altro nella ricchezza delle classificazioni dei giudizii, le cui principali classi, ‒ le più famose per le conseguenze che hanno generato, sono le due coppie dei giudizii universali e particolari, affermativi e negativi. La prima coppia è talora una triade: universale, particolare e singolare, o universale, particolare e indeterminato; innanzi alla quale, prendendo in buona fede le parole nel senso che loro si suol dare nel linguaggio filosofico, ci sarebbe da osservare che universale e singolare non sono semplici suddivisioni secondarie di una delle varie forme logiche, ma implicano due diversi gradi o funzioni dello spirito, diversi quanto la <i>Critica della ragion pura</i> è diversa dal <i>Fausto</i>, o il <i>Trattato dell'intelletto</i> di David Hume dalla sua <i>Storia d'Inghilterra</i>; e che particolare o è sinonimo di individuale, ed in contrasto perciò con universale e non collocabile quasi mediatore fra i due, o è un universale che si dice particolare solo in rapporto ad altri universali; ed infine, che l'indeterminato farebbe bene a determinarsi. Se non che, sarebbe ingenuo credere che le parole «universale» e «singolare» abbiano nella logica formalistica un qualsiasi contenuto filosofico: «tutti i Cinesi», che filosoficamente, è una rappresentazione individuale, è in quella logica un universale, perchè così piace alla grammatica: «una virtù», che filosoficamente è un universale, è in quella logica un singolare, perchè così piace alla grammatica: «Socrate», ‒ è stato detto. ‒ usato come soggetto di un giudizio, deve considerarsi universale, perchè vale: «ogni uomo che sia Socrate»! Quanto ai giudizii affermativi e negativi, noi sappiamo che affermare la verità e negar l'errore non sono due atti distinti: verità ed errore, come bello e brutto, bene e male, non sono due classi, ma l'una è la realtà di cui l'altra è la vana apparenza, l'irreale: onde affermare la verità è negare l'errore, e negare l'errore è a affermare la verità; ogni affermazione è negazione ed ogni negazione è affermazione. Perciò, anche qui, la logica formalistica è costretta a chiamare in suo aiuto la grammatica e a discernere i giudizii in affermativi e negativi, secondo che presentino o non presentino la particella «non», secondo che l'enfasi estetica cada sulla negazione o sull'affermazione. Per la quale via non vi sarebbe ragione di non accogliere una serie infinita di giudizii, variamente enfatici, i giudizii eufemistici, gl'insinuanti, gli untuosi, i blasfematorii, e via dicendo! Ma, nella logica, sono altre classi di giudizii, oltre le due coppie celebri, e in cambio di quelle che abbiamo indicate e che con poca equità ne vengono escluse. La più vasta e conosciuta costruzione, che racchiude in sè anche le due coppie o le due triadi, è la classificazione dei giudizii secondo la quantità, la qualità, la relazione e la modalità: secondo la quantità, in universali, particolari e individuali, secondo la qualità in affermativi, negativi ed infiniti (e la qualità ha tanto da fare con questi, quanto con gli altri la quantità); secondo la relazione, in categorici, ipotetici e disgiuntivi; e secondo la modalità, in apodittici, assertorii e problematici (strano miscuglio di forme diversissime di verità, come l'apodittica e l'assertoria, e di espressioni che si riferiscono ad incidenti meramente psicologici della ricerca della verità, ipotetici, problematici, etc.) ‒
</p>

<p class="testo_destra" id="s_3_10_0">
La teoria del sillogismo, e delle sue forme e modi.
</p>

<p>
Con finezza non inferiore è ragionata la teoria del sillogismo, che costituisce quasi tutto il corpo della logica formalistica, la quale da essa appunto ha preso talora il nome di sillogistica. Il sillogismo oscilla tra l'idea logica di una connessione di concetti universali rivolta ai fini della scienza, come è manifesto, ad esempio, dalle regole <span lang="la"><i>ex mere particularibus</i></span> ed <span lang="la"><i>ex mere negativis nil sequitur</i></span>, e la semplice connessione verbale di tre proposizioni, per la qual connessione nè l'una nè l'altra regola vale, giacchè si può concludere in certi casi e da due proposizioni particolari e da due negative. Per l'assunto criterio verbale, resta al tutto arbitrario che il sillogismo debba avere tre proposizioni, o due sole, o quattro, o più; come sono affatto arbitrarie le distinzioni di sillogismo perfetto, d'inferenza immediata, di pro-sillogismo, di epicherema, di sorite, o come altro si chiamino. E la teoria delle forme e dei modi del sillogismo è il degno riscontro di quella divisoria dei giudizii, sulla quale del resto è fondata. Giacchè, com'è noto, le figure sorgono sulla distinzione di soggetto e predicato, ricercandosi la posizione del termine medio (cioè del concetto che, congiunti i due altri, non riappare nella conclusione) in ciascuna delle due premesse. Se il termine medio è soggetto nella prima premessa e predicato nella seconda, si ha la prima figura; se è predicato in entrambe, si ha la seconda figura, e così via («<span lang="la"><i>sub præ, tum præ præ tum sub sub, tum præ sub</i></span>»). I modi sorgono invece sull'altra non men ferma base della divisione dei giudizii in universali e particolari, affermativi e negativi: nella prima figura, due premesse universali affermative costituiscono il primo modo (<i>barbara</i>); due premesse universali bensì, ma l'una affermativa e l'altra negativa, costituiscono il secondo modo (<i>celarent</i>) una universale affermativa e una particolare affermativa, ed un'universale negativa e una particolare affermativa, costituiscono il terzo e il quarto (<i>darii, ferio</i>): la conclusione nel primo modo è universale affermativa, nel secondo universale negativa, nel terzo particolare affermativa, nel quarto particolare negativa. E via dicendo. Non è il caso di esporre questa costruzione, di cui si è dato un saggio, e che è del resto notissima: nè di criticarla, avendone noi già mostrate false le basi stesse. D'altra parte, la logica formalistica ha in sè la sua ironia, com'è la riduzione della seconda e terza figura del sillogismo alla prima, o il rifiuto della quarta, che pure è dedotta logicamente dai presupposti criterii divisorii, o l'altro rifiuto di una serie di modi, dedotti ugualmente bene dalle ipotesi, ma riconosciuti, ahimè, non concludenti! Ed ha la sua caricatura nell'escogitazione dei sofismi, perchè, cercando essa la forza del pensiero nelle parole, non può impedire all'abilità sofistica di servirsi a sua volta delle parole per foggiarne, a suo capriccio, pensieri. E, per combattere i sofismi, deve lasciare in fretta e furia le semplici connessioni verbali, e ricorrere ai concetti e alle connessioni di concetti che sono pensati con quelle, cioè, nè più nè meno, rinnegare il punto di vista formalistico.
</p>

<p class="testo_destra" id="s_3_11_0">

</p>

<p>
</p>

<p class="testo_destra" id="s_3_12_0">
</p>

<p>
</p>

<p class="testo_destra" id="s_3_13_0">
</p>

<p>
</p>

<p class="testo_destra" id="s_3_14_0">
</p>

<p>
</p>

<p class="testo_destra" id="s_3_15_0">
</p>

<p>
</p>

<p class="testo_destra" id="s_3_16_0">
</p>

<p>
</p>

<p class="testo_destra" id="s_3_17_0">
</p>

<p>
</p>

<p class="testo_destra" id="s_3_18_0">
</p>

<p>
</p>

<p class="testo_destra" id="s_3_19_0">
</p>

<p>
</p>

<p class="testo_destra" id="s_3_20_0">
</p>

<p>
</p>

<p class="testo_destra" id="s_3_21_0">
</p>

<p>
</p>

<p class="testo_destra" id="s_3_22_0">
</p>

<p>
</p>

<p class="testo_destra" id="s_3_23_0">
</p>

<p>
</p>

<p class="testo_destra" id="s_3_24_0">
</p>

<p>
</p>
</body>
</html>
