<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>VIII.</h1>

<h1>PRINCIPII DIRETTIVI DELLA STORIA DELLA LOGICA.</h1>

<p class="testo_centrato_f1" id="s_8_0_1">
I.
</p>

<p class="testo_destra" id="s_8_1_1">
La storia concetto del concetto.
</p>

<p>
La storia della logica non bisogna cercarla in modo esclusivo, e neppure preponderante, nella storia delle cosiddette forme logiche, e quindi nei trattati che, di solito, dalla parola Logica s'intitolano. Se il nerbo della logica è, come abbiamo mostrato, il concetto del concetto, la storia di questo concetto del concetto deve essere il vero e proprio soggetto della storia, della logica. E, se la lettura dei titoli dei libri non deve sostituirsi all'esame del loro contenuto, sarà lecito cercare, per esempio, la logica di Aristotile non solo negli <i>Analitici</i> e negli altri libri dell'Organo, ma nella <i>Metafisica</i>, anzi assai più in questa che in quello: come la logica di Kant assai più nella <i>Critica della ragion pura</i>, che non nelle lezioni di <i>Logica</i>, pubblicate nel 1800.
</p>

<p>
Pel criterio assunto, potrà anche moversi qualche dubbio sul nome dato ad Aristotile di «padre della logica», quando Aristotile stesso (<i>De sophist. elench.</i> c. 34), si attribuiva solo il vanto di avere ridotto a trattato la teoria del ragionamento, riconoscendo altrove (<i>Metaph.</i>, M., 4 p. 1078b, 28-30, cfr. A, 6, p. 987b, 2-3) a Socrate il merito, di avere rivolto l'attenzione alla formazione e definizione dei concetti (<span lang="gr">τοὺς τ’ἐπακτικοὺς λόγους καὶ τὸ δριξεσθαι</span>), cioè al principio stesso (<span lang="gr">ἀρχἡ</span>) della scienza.
</p>

<p class="testo_destra" id="s_8_2_1">
La scoperta del concetto nella filosofia greca.
</p>

<p>
Certo, non deve intendersi, con ciò, che Socrate inventasse l'epagoge e il definire, che sono procedimenti connaturati allo spirito umano, ma, appunto, che egli cominciò a darne la coscienza riflessa; essendo, in questo affermare l'esistenza della verità e l'assolutezza del sapere, il significato di Socrate di fronte ai sofisti; e l'affermazione era in lui sorretta, com'è noto, dalla sua viva coscienza religiosa e morale. I sofisti, per altro, gli avevano preparato il terreno, con le discussioni a cui le idee dell'essere e del divenire, della stabilità e del movimento, della natura e della convenzione, davano luogo. La scoperta della forma concettuale, l'idea della scienza, è la gloria della filosofia greca, di Socrate, di Platone e di Aristotile. In Platone la scoperta è accompagnata perfino da quell'esagerazione, che è come l'ebbrezza del possesso di una grande verità; e, di fronte allo splendido dominio dell'idea, quello delle sensazioni restava così offuscato, da essere cancellato dal mondo dei valori. Come Platone, Aristotile teneva fermo che non si dà scienza dell'accidentale e individuale, della sensazione che è legata allo spazio e al tempo, al <i>dove</i> e all'<i>ora</i>: la scienza ha per oggetto l'universale, l'essenza, il che cosa è essere. Questa conquista del pensiero greco è ancora parte essenziale del nostro patrimonio intellettuale: come la terminologia, creata allora, è rimasta, su per giù, la terminologia delle nostre idee intorno al sapere e alla scienza.
</p>

<p class="testo_destra" id="s_8_3_1">
Significato del nominalismo e realismo nella storia della logica.
</p>

<p>
La coscienza del concetto, che si era svolta dalla polemica contro la sofistica, fu molte volte, nel corso della storia posteriore, riassunta e combattuta dalla rinascente sofistica, dal perenne pitagorismo, dal sensismo che nega senz'altro la verità, o che, ‒ come già l'antico Gorgia, ‒ dicendola incomunicabile dall'individuo, la nega, individualizzandola. Ma un più dannoso, perchè più insidioso, avversario il concetto ha trovato, e trova, nel nominalismo: la forza del quale, ‒ come di sopra si è notato, ‒ sta nel mettere in mostra un lato della verità, che l'unilaterale razionalismo trascina, e servirsene per abbattere quel lato che il razionalismo bene afferma; sostituendo a ciò che distrugge uno stato di spirito, che dal volgare scetticismo s'innalza talora sino al raffinato esteticismo e al rapimento mistico. Noi sappiamo che non v'ha altro modo di superare il nominalismo se non di accogliere, allogandola al posto che le spetta e circoscrivendola, quella parte di verità che esso fa valere, ed analizzare, insieme, lo stato di spirito, che esso pretende sostituire alla conoscenza razionale, per mostrare che vi si contiene, in forma torbida e incoerente, appunto quella parte di verità, che è stata negata.
</p>

<p>
Si potrebbe sostenere che la varia lotta combattuta tra il nominalismo sensistico, o mistico o estetico o come altro si presenti, e il razionalismo, costituisca l'azione drammatica principale della storia della logica: specialmente dal medio evo ai giorni nostri. La lotta è intorno al concetto stesso della scienza: si tratta di stabilire non già (come si suol dire, con frase che ha dell'assurdo) i limiti della conoscenza umana, ma che cosa sia la conoscenza, nei suoi presupposti, nei suoi gradi, nel suo organismo, e che cosa quindi non sia, ossia quali compiti le s'impongano, stravaganti ed impensabili.
</p>

<p class="testo_destra" id="s_8_4_1">
Significato della polemica aristotelica contro Platone.
</p>

<p>
Una non piccola difficoltà s'incontra nel tracciare siffatta storia della logica, ed è del distinguere ciò che è dibattito propriamente logico da ciò che è dibattito metafisico, concernente, cioè, problemi che sono dipendenti da quello logico, epperò subordinati e posteriori. Già la stessa polemica aristotelica contro il platonismo, intorno alle idee, è dubbio se entri rigorosamente in una storia della logica; perchè non sembra che il dissenso fosse sul modo di concepire il concetto, ma in certe questioni accessorie, ontologiche e non propriamente logiche. Ed anzi ad alcuno (Zeller, etc.) è parso che qui Aristotile fraintendesse Platone, inventando un errore che quegli non aveva mai sostenuto, o tutt'al più polemizzasse contro esposizioni grossolane del pensiero del maestro, che avevano corso in qualche scuola platonica; ad altri (per es. al Lotze) è parso che Aristotile la pensasse, in fondo, proprio come Platone, il quale, ponendo l'esistenza delle idee in un mondo iperuranio, in un sopracielo o sopramondo, veniva con ciò a negare ad esse quella realtà che Aristotile loro negava, a considerarle come valori e non come esistenze, come un <span lang="de"><i>gelten</i></span> e non come un <span lang="de"><i>sein</i></span>; benchè l'uso linguistico greco gl'impedisse di precisare la differenza, al modo stesso che l'impediva ad Aristotile quando denominava i generi sostanze seconde (<span lang="gr"><i>δεύτεραι οὐσίαι</i></span>). Comunque sia, l'opposizione di Aristotile contro Platone non coincide con quella del moderno nominalismo contro il realismo, che è dibattito, più che altro, gnoseologico, e si riduce a stabilire se il concetto abbia o no verità; il che Aristotile negava tanto poco quanto Platone, anzi dava esplicitamente ragione su questo punto al suo predecessore, allorchè quegli accusava i sofisti di occuparsi non dell'universale, ma dell'accidente, cioè del non ente. L'altra questione, ‒ della realtà esistenziale, platonica o aristotelica, degli universali, ‒ può dirsi che sia stata, nei tempi moderni, non già risoluta, ma abbandonata; perchè, come è accaduto per parecchi altri dibattiti metafisici, i termini di essa sono apparsi più o meno chiaramente, privi di significato.
</p>

<p class="testo_destra" id="s_8_5_1">
Aristotile e la distinzione delle scienze filosofiche dalle naturali e matematiche.
</p>

<p>
I germi del nominalismo e del realismo, o meglio, razionalismo moderno, si potrebbero invece riconoscere in altre osservazioni e distinzioni di Aristotile, che in lui, per altro, si trovano esposte senza spirito polemico, anzi con perfetta placidità. Aristotile, infatti, (<i>Metaphys</i>. E, 1. p. 1025b, 1026a) ‒ come già Platone aveva accennato al sapere matematico, in quanto distinto dal filosofico, ‒ delimita rigorosamente la filosofia, e quindi il concetto filosofico, di fronte alle scienze fisiche e matematiche. La filosofia, scienza divina (teologia, come anche la chiama), ha che fare con l'ente nella sua assolutezza, e perciò non con gli enti particolari, nè con la materia che entra a costituirli. Le scienze non filosofiche, per contrario, trattano sempre di entità particolari (<span lang="gr">περὶ ὄν τι καὶ γένος τι</span>). Esse presentano oggetti sia togliendoli dal senso sia assumendoli per ipotesi, e ne danno dimostrazioni in modo ora più, ora meno rigoroso. Tutte le scienze fisiche han bisogno di qualche materia (<span lang="gr">ὕλη</span>), concernendo nasi, occhi, carni, ossa, animali, piante, radici, cortecce; cose materiali e soggette al movimento. Anche intorno all'anima, ossia a una sorta di anima (<span lang="gr">περὶ ψυχῆς ἐνίας</span>), in quanto non è senza materia, sorge una scienza fisica. Le matematiche, come la filosofia, studiano l'immobile; ma, diversamente dalla filosofia, non prescindono dalla materia, nella quale i loro oggetti sono come incorporati (<span lang="gr">ὡς ἐν ὕλῃ</span>): la separazione dalla materia è ottenuta in esse per aferesi o astrazione. ‒ È chiaro che in questo contrasto del procedere filosofico col fisico e matematico è il punto di partenza del nominalismo moderno; il quale, peraltro, nega la scienza intorno all'essere assoluto (<span lang="gr">περὶ ὄντος ἀπλῶς</span>), lasciando intatto solo il secondo ordine di scienze, intorno al particolare ed all'astratto.
</p>

<p class="testo_destra" id="s_8_6_1">
I concetti necessarii e gli approssimativi.
</p>

<p>
E un'altra distinzione è in Aristotile (ivi, 1027a), che, a dir vero, non si riesce a scorgere sino a qual punto egli connettesse con la precedente: la distinzione di due forme di universali, l'universale del sempre (<span lang="gr">τοῦ αἰεί</span>), e l'universale del per lo più (<span lang="gr">τοῦ ὡς ἑπὶ τὸ πολύ</span>). Egli ben si accorgeva di queste due serie diverse di formazioni mentali, e si domandava perfino, se vi sia soltanto il per lo più e non anche il sempre; ma la sua attenzione non era attirata tanto dalle differenze comparative delle due serie quanto dal loro comune carattere di universalità, di fronte all'accidentale e all'individuale; la scienza ‒ egli diceva (<i>Anal. post.</i>, I. c. 30) ‒ si occupa non dell'accidentale ma dell'universale, o che sia eterno e necessario (<span lang="gr">ἀναγκαῖον</span>), o che sia solo approssimativo (<span lang="gr">ἐπὶ τὸ πολύ</span>). Filosofia, fisica e matematica sentivano allora di avere un comune nemico nella sofistica e nello scetticismo; e contro questo nemico comune badavano a confederarsi, anzichè, come poi accadde, stare a litigare tra loro in guerra intestina.
</p>

<p class="testo_destra" id="s_8_7_1">
Realismo e nominalismo nella filosofia medievale.
</p>

<p>
La filosofia medievale pose ed approfondì il contrasto gnoseologico di nominalismo e realismo: e perciò essa non può considerarsi come un episodio superfluo, semplice detrito o semplice abbassamento del pensiero antico, senza nessuna connessione col posteriore progresso. Senza dubbio, la polemica aristotelica intorno alle idee ebbe eco nella filosofia medievale e nelle dispute dei nominalisti e realisti e dei molti partiti intermedii; onde si è parlato del realismo, che è platonismo, e del nominalismo, che è aristotelismo: ma la questione nuova ed importante, che andava apparendo, concerneva la posizione della scienza rispetto alla fede, o della scienza mondana rispetto alla scienza divina. Realisti o razionalisti, e nominalisti, contribuirono per qualcosa al nostro pensiero moderno: i primi, gagliardamente asserendo la verità dell'universale filosofico, i secondi facendo valere, dal canto loro, l'universale nominalistico, che è semplice indice dei fatti particolari, e preparando, così, la moderna scienza della natura. Non sarebbe ora possibile parteggiare pel nominalismo o pel realismo medievale, e neppur si può passar sopra alla questione con la formola conciliatoria degli interpreti arabi di Aristotile, accettata da Alberto Magno e da Tommaso d'Aquino, degli universali che esistono <span lang="la"><i>ante, in</i></span> e <span lang="la"><i>post rem</i></span>: formola, che al Prantl pareva, non a torto, troppo comoda e sbrigativa (<i>Gesch. d. Log.</i> III. 182-3). Chè, se nominalisti e realisti erano, gli uni e gli altri, unilaterali, la verità completa non si poteva ottenere col far la somma o col ricavar la media delle loro opinioni. Ma i facili motti di spirito contro l'argomento ontologico del realista Anselmo di Aosta non debbono far dimenticare la profondità filosofica di quel pensiero, che non si vince con l'obiezione dell'«isola perfettissima» del contemporaneo Gaunilone, o con l'esempio «dei cento talleri» di Emmanuele Kant: al primo rispondeva già lo stesso Anselmo, che la discussione non era intorno a un'isola ma intorno a quello di cui non si può pensare il maggiore e il più perfetto; e a Kant, Hegel, osservando che non si trattava di cento talleri, ma, per dio!, di Dio. L'errore di Anselmo non fu nel porre un concetto, la cui essenza implica l'esistenza; ma, se mai, nel supporre pensabile senza contradizioni il concetto di un Dio personale, che è invece impensabile e privo perciò o di essenza e di esistenza. D'altra parte, la rivendicazione della verità razionale e filosofica non deve renderci ingiusti contro i nominalisti come Roscellino, «<cite><span lang="la">qui nonnisi flatum vocis putant esse universales substantias</span></cite>». La connessione col naturalismo moderno è evidente in Ruggiero Bacone, che considerava i fatti individuali, l'esperienza esterna, come il vero oggetto della scienza: i concetti erano per lui un <span lang="la"><i>pis aller</i></span>: «<cite><span lang="la">intellectus est debilis: propter eam debilitatem magis conformatur rei debili, quæ est universale, quam rei, quae habet multum de esse, ut singolare</span></cite>». I nominalisti, questi <span lang="la"><i>dialecticæ hæretici</i></span> ‒ come li chiamava Anselmo ‒ erano, per altro, eretici della sola dialettica: la verità restava per essi un di là; il concetto, la <span lang="la"><i>secunda intentio</i></span>, era qualcosa di arbitrario, <span lang="la"><i>ad placitum instituta</i></span>; «<span lang="la">formæ artificiales tantum quæ per violentiam habent esse</span>»: ma, di là, è la fede: le idee in Dio sono reali, in Dio è la verità; e Ruggiero Bacone, accanto all'esperienza sensibile, faceva la sua parte al lume interiore. Nel rinunziare alla pretesa di una conoscenza razionale degli oggetti della fede, era la loro inferiorità rispetto agli avversarii: ai tempi nostri, sono stati considerati come idealisti incipienti, ma il loro idealismo era, tutt'al più, fenomenismo. Questo fenomenismo li ravvicinava al mondo dei fatti, alla natura, alla storia, su cui l'universalismo razionalistico non aveva presa.
</p>

<p class="testo_destra" id="s_8_8_1">
Realismo e nominalismo nella filosofia moderna.
</p>

<p>
Nel lungo contrasto, la vittoria restò per gran parte al nominalismo: la filosofia moderna cominciò come naturalismo e matematicismo. L'altro Bacone, l'autore del <span lang="la"><i>Novum organum</i></span>, per quanto scarsa importanza abbia e come pensatore e come naturalista, per tanto è importante come sintomo e voce del naturalismo, che si afferma. Egli celebra la potenza umana sulla natura, che si esplica «<cite><span lang="la">corpora naturalia admovendo vel amovendo</span></cite>». Perciò al sillogismo contrappone l'induzione: alla filosofia e alla teologia ‒ che, del resto, non intende abolire, ‒ l'esigenza della fisica e delle scienze naturali: all'induzione filosofica, che va di lancio alle cause prime, l'induzione graduale, che connette con leggi sempre più generali i fatti particolari. L'universale <span lang="gr">ἐπὶ τὸ πολύ</span> trionfa su quello del necessario e dell'eterno, i concetti empirici sui filosofici. Nella nuova gnoseologia, il Locke muove dalla percezione e, rifiutando le idee innate, tutte le idee considera come più o meno arbitrarie, derivate tutte dall'esperienza, mediante il solo strumento della riflessione. Al franco nominalismo del Berkeley segue lo scetticismo dell'Hume, sua estrema conseguenza. Il razionale non trova altro rifugio che le matematiche, da Galileo e da Cartesio in poi. Ma l'universale matematico non ha potere di fondare una conoscenza reale, e, via via, nella nuova gnoseologia, le matematiche stesse sono investigate e riconosciute come indubitabili, ma vuote; complesso di giudizii analitici, sicuri ma sterili: non verità, ma costruzioni. È noto poi che il nominalismo fisico e matematico ha per suo correlato metafisico, anche nel mondo moderno, ora il dualismo di spirito e materia, ora il misticismo.
</p>

<p>
Pure il Locke aveva ammesso la «riflessione»; e, poichè la riflessione altro non è che «<cite><span lang="fr">qu' une attention à ce qui est en nous, et les sens ne nous donnent point ce que nous portons déjà avec nous</span></cite>», come mai si può negare. ‒ osservava il Leibniz, ‒ «<cite><span lang="fr">qu'il y ait beaucoup d'inné en nous, puisque nous sommes, pour ainsi dire, innés à nous mêmes? Peut-on nier qu'il y ait en nous <i>être, unité, substance, durée, changement, action, perception, plaisir</i>, et mille autres objets de nos idées intellectuelles?</span></cite>» (<i>Nouv. ess.</i>, introd.). ‒
</p>

<p class="testo_destra" id="s_8_9_1">
E. Kant
</p>

<p>
Sulla via del Leibniz è Kant, benchè egli sottometta a una profonda trasformazione il concetto dell'innato, che si muta nell'elemento formale ed a priori della conoscenza. La <i>Critica della ragion pura</i> è la logica delle scienze naturali, non scritta più da un empirista ma da un filosofo che ha oltrepassato l'empirismo e ha riconosciuto che i concetti di esperienza presuppongono l'intelletto umano, che originalmente li costruisca. I concetti di esperienza non sono nè semplici intuizioni nè concetti puri, cieche le prime, vuoti i secondi: son qualcosa più dello schema fantastico, che serve ad essi di sostegno e di mezzo di formazione: tuttavia, non possono superare l'esperienza (i dati naturali). Come nel nominalismo precedente, nella dottrina di Kant la causa della filosofia appare disperata: come nel nominalismo precedente, a riempire la lacuna lasciata dalla conoscenza razionale, entra in giuoco un elemento irrazionale, la ragion pratica coi suoi postulati. Ma, diversamente dal nominalismo precedente, nel concetto della sintesi e dell'elemento a priori e formale è l'addentellato per la nuova filosofia; onde quel filosofo, che forse più di ogni altro risentì l'efficacia dell'ideale meccanico delle scienze fisiche e matematiche, fu padre di una lunga progenie di filosofi idealisti, avversi al matematicismo e al naturalismo. Tuttavia, appunto perchè il punto di partenza di Kant erano le scienze fisiche e matematiche, egli non riuscì a veder chiaro in quel processo onde si formano i concetti d'esperienza, e con cui l'intelletto applica ai dati le categorie, e dai fenomeni ricava il concetto di natura. Il processo di formazione gli apparve un'arte misteriosa, che si svolge nella profondità dell'anima umana».
</p>

<p class="testo_destra" id="s_8_10_1">
Hegel e la scoperta del nuovo concetto del concetto.
</p>

<p>
Ma, se il concetto naturalistico ‒ come Kant aveva dimostrato, ‒ è inetto a uscir dal campo del dato e dell'esperienza; se la metafisica, costituita con quel metodo, è vuota; se una filosofia, dal punto di vista dell'intellettualismo e del naturalismo, appare impossibile; il concetto filosofico deve essere alcunchè di diverso dal concetto naturalistico. È questa la scoperta dell'Hegel, che dovrebbe segnare il principio di una nuova epoca nella storia della logica. Per L'Hegel, i concetti naturalistici sono astrazioni: il loro produttore è appunto l'intelletto astratto: nelle matematiche, ciò che v'è di razionale, è proprio quello solo che esse dicono irrazionale. Nessun concetto ‒ l'Hegel scrive ‒ è stato peggio trattato del concetto del concetto. «Ciò che di ordinario s'intende per concetti, sono determinazioni intellettuali, anche semplici rappresentazioni generali, e però determinazioni finite» (<span lang="de"><i>Encykl</i></span>., § 162). Si dice che il concetto è astratto; ma ciò ‒ se non vuol significare semplicemente che suo elemento è il pensiero in genere, e non il sensibile empiricamente concreto ‒ «significa, che non è ancora Idea». <i>Uomo, casa, animale</i> e simili, che son chiamati concetti e concetti determinati, «sono semplici determinazioni e rappresentazioni astratte, ‒ astrazioni, che prendono del concetto solo il momento dell'universalità e tralasciano la particolarità e l'individualità; cosicchè non sono svolti, e perciò astraggono appunto dal concetto» (§ 164). Da ciò le estrinseche divisioni dei concetti in subordinati e coordinati, o anche in contrarii e contradittorii, affermativi e negativi, e simili (§ 165). È naturale che l'intelletto astratto, coi suoi concetti così intesi, debba lasciar diviso il mondo tra apparente e non apparente, esterno ed interno, sensibile e soprasensibile. E perchè in questo vuoto completo, che era considerato come sacro, vi fosse pure alcunchè, non restava altro espediente che riempirlo di sogni, di fenomeni che la coscienza produce a se stessa; sempre meglio i sogni, che il vuoto!» (<span lang="de"><i>Phän. d. Geist.</i></span>, p. 111). Le spiegazioni dell'intelletto astratto, anche nello stesso campo dell'esperienza, sono un <span lang="la"><i>idem per idem</i></span>. Tutt'altro è il vero concetto, il concetto filosofico, l'idea. «L'idea è il vero in sè e per sé, l'assoluta unità del concetto e della sua oggettività (<span lang="de"><i>Encykl.</i></span>, § 213).
</p>

<p class="testo_destra" id="s_8_11_1">
La dialettica dei concetti.
</p>

<p>
Questo concetto non è astrazione, ma suprema concretezza, non si divide in specie ma si svolge per gradi, non è realtà opposta a realtà ma totalità, non è meccanismo ma organismo. ‒ Così, il necessario e l'eterno, già affermato da Aristotile spiegava ormai i suoi diritti contro quell'universale inferiore, quel falso universale dell'intelletto astratto contro il press'a poco e il per lo più, che credeva distinguersi dall'accidentale ed era un accidentale appena larvato. Kuno Fischer, chiarendo e svolgendo queste idee dell'Hegel, limpidamente distinse i concetti empirici dai concetti puri, e notò che quelli puri o filosofici sono, nello spirito, fondamento e presupposto degli altri. Giacchè «i concetti si formano dalle rappresentazioni singole o intuizioni col riunire i caratteri omogenei e separarli dagli eterogenei,... e così sorgono le rappresentazioni generali, i concetti di classe». Son questi concetti empirici, perchè d'origine empirica, e rappresentativi, perchè con essi si rappresentano intere classi di oggetti singoli, rappresentazioni generalizzate. Ma, in fondo a ciascun di essi, si trovano giudizii o sintesi, che contengono elementi non empirici ma a priori, non rappresentabili ma solo pensabili. E questi altri sono i veri concetti, i primi pensieri nell'ordine ideale, senza i quali nulla vi ha di pensabile (<span lang="de"><i>Logik<sup>2</sup></i></span>, I. sez. I. § 3). La differenza tra questi concetti puri o categorie e i concetti empirici non è di quantità, ma di qualità: non sono, essi, i concetti più generali, le classi generalissime; non rappresentano fenomeni, ma connessioni e relazioni: possono paragonarsi ai segni (+. ‒, x,:, etc.) nelle operazioni aritmetiche. Non si ottengono per astrazione, che anzi per loro mezzo si compiono tutte le astrazioni (ivi, §§ 5-6). L'ordine dei concetti puri è lo svolgimento, le loro differenze sono gradi, laddove pei concetti empirici l'ordine è la partizione dei concetti e le differenze sono specie, che si escludono a vicenda: la divisione importa coordinazione e subordinazione, lo svolgimento continuità: nei concetti empirici la distinzione si fa, nei puri si forma da sè (p. 205) ‒ Si vede da questi cenni che il nuovo concetto del concetto nasceva dalla considerazione della categoria e della forma kantiana: la categoria, la forma, è quell'eterno che l'empirismo non vedeva, che il nominalismo presupponeva; ma la nuova filosofia non poteva essere se non filosofia della categoria, <span lang="la"><i>forma formæ</i></span>, idealismo.
</p>

<p class="testo_destra" id="s_8_12_1">
Il concetto in Herbart. Schleiermacher e Schopenhauer.
</p>

<p>
Alla profonda distinzione dell'Hegel. al nuovo concetto del concetto, e quindi della filosofia, non si sollevarono i grandi pensatori suoi contemporanei ed avversarii: ne l'Herbart, che riconosceva bensì essere i concetti, ai quali fan capo le scienze particolari, contradittorii, ma stimava di poter superare la contradizione con un principio troppo generico, quale è appunto quello di identità e contradizione, onde concepiva la filosofia come elaborazione dei concetti (<span lang="de"><i>Bearbeitung der Begriffe</i></span>) ‒ nè lo Schleiermacher, che rinunciava a raggiungere l'unità dello speculativo e dell'empirico, dell'etica e della fisica, la realizzazione della pura idea del sapere, e sostituiva a quell'ideale per lui irraggiungibile la critica, forma della filosofia mondana (<span lang="de"><i>der Weltweisheit</i></span>), che apriva l'adito al sentimento religioso (<span lang="de"><i>Dialektik</i></span>, ed. Halpern. pp. 203-245); attirandosi con ciò i sarcasmi dell'Hegel, feroce nemico, come s'è visto, d'ogni misticheria e d'ogni miscuglio del sentimento nelle cose della ragione; ‒ né, infine, lo Schopenhauer, che bensì accettava la distinzione di concetto e idea, il primo astratto e artificioso, e la seconda concreta e reale, ma dell'idea (che egli diceva idea platonica) aveva così scarsa intelligenza da confonderla col concetto di specie naturale (<span lang="de"><i>Werke</i></span>, ed. Grisebach, II, c. 39), ossia, per l'appunto, con uno dei più artificiosi concetti astratti.
</p>

<p class="testo_destra" id="s_8_13_1">
La lacuna e l'errore della dottrina dell'Hegel, come causa di ribellione contro l'hegelismo.
</p>

<p>
L'astrusità del pensiero dell'Hegel non fu, tuttavia, la sola causa delle deboli radici che gettò la sua filosofia, e del rapido abbandono, anzi della ribellione che le si levò contro. C'era, a noi sembra, nella gnoseologia dell'Hegel un difetto, o una lacuna, che spiega la sua mala sorte, e fa parere non del tutto ingiusto il fato che la colpiva. Considerare il concetto empirico come astratto (in senso peggiorativo), ed insufficiente, non era ancora coglierne la vera natura: conveniva mostrare come esso precisamente nascesse. Era soltanto malamente costruito, e perciò da correggere e ricostruire col metodo speculativo? Se sì, quei concetti perdevano ogni valore, e le scienze naturali, che su di essi si fondano, ogni autonomia rispetto alla filosofia. Ovvero, come noi abbiamo mostrato essi non sono né veri nè falsi, giacchè non sono prodotti dello spirito teoretico ma dell'attività pratica, ed hanno perciò una razionalità ed un'autonomia a modo loro? In questo caso, la filosofia si dichiara incompetente a pronunziarsi sul lavoro concreto dei naturalisti, paga d'intenderne i limiti cioè l'indole: il suo compito proprio è affatto diverso: la sua parentela prossima non son le scienze naturali, ma l'arte e la storia. Ora si potrebbe sostenere che all'Hegel non fu del tutto estranea questa coscienza del carattere non teoretico di certe forme di conoscenze: tanto che nel processo fenomenologico dello spirito dette rilievo anche ai momenti pratici. Ma, nell'insieme, non sembra possa negarsi che l'Hegel inclinò verso la prima delle due diverse soluzioni da noi formulate: onde non per semplice capriccio fu tratto ad immischiarci nel lavoro concreto delle scienze naturali, a discuterne e ricercarne e sistemarne i concetti empirici, operando talora poco legittimamente da filosofo-astronomo, da filosofo-fisico o da filosofo-zoologo. Egli, che logicamente doveva giungere a una filosofia come scienza della forma (della nuova forma), non seppe liberarsi dalla vecchia idea della filosofia come costruttrice, correttrice o almeno ribattezzatrice di una fisica, di una scienza naturale, persino di una storia universale. Il suo sistema si sarebbe dovuto esaurire nella logica (Metafisica), o in una logica che fosse stata insieme, come già in parte era, filosofia dello spirito, o in una filosofia dello spirito che fosse stata insieme, come in parte era, speculativa e non descrittiva. Invece, accanto ad una logica, pose una Filosofia della natura, e una Filosofia dello spirito: costruzioni che, dove non erano semplici duplicazioni e complementi della Logica, introducevano nella filosofia elementi estranei, che la turbavano ed oscuravano quanto ne erano essi stessi turbati ed oscurati. E il medesimo accadde del suo metodo dialettico, che, sorto, con pensiero genialissimo, come dialettica dei concetti puri, fu poi improvvidamente applicato non solo al fantastico problema dei rapporti tra spirito e natura, e non solo ai concetti empirici, ma persino ai fatti singoli, alla storia: nel che ‒ sia detto di passaggio ‒ l'Hegel rimase inferiore al Vico, che al ritmo progressivo della storia ideale faceva corrispondere nella storia empirica, quello dei corsi e ricorsi. ‒ Il male fu accresciuto dagli scolari dell'Hegel, di tanto a lui minori. Quelli che non si limitarono a ripetere timidamente il maestro o (come accadde ad alcuni hegeliani napoletani) non si trattennero a battere su pochi punti quasi propedeutici del sistema, si sfogarono a costruire, trattando audacemente i concetti empirici come categorie filosofiche, allargando sempre più la dialettica dall'assoluto all'empirico, filosofando perfino sui fatti contingenti della storia. Queste costruzioni stravagantissime sono ora dimenticate: io ne ho altrove ricordato parecchie, concernenti l'arte e la storia dell'arte<sup><a href="Section0016.xhtml#nota_27" id="nota_27_ritorno">nota 27)</a></sup>. Maggiore tradimento non si poteva fare all'alta verità logica scoperta dall'Hegel: tradimento, compiuto in parte dall'autore stesso, in molta maggior parte, dagli epigoni.
</p>

<p class="testo_destra" id="s_8_14_1">
Logica del positivismo e neocriticismo.
</p>

<p>
Se non che il periodo naturalistico, che successe all'hegeliano e speculativo, fu, più che altro, epoca di smarrimento e d'incertezza. Non parleremo di quelle manifestazioni filosofiche che sembrarono riportare la filosofia alla sua infanzia, e che certo non erano giustificate dal loro momento storico: tale, in genere, il positivismo. Al positivismo si collega la <i>Logica</i> dello Stuart Mill, che è uno di quei libri che non fanno onore all'intelletto umano. Lo Stuart Mill non riuscì a dare nè una teoria delle scienze naturali ‒ giacchè s'avvolse in contradizioni o tautologie, parlando ad es. dell'esperienza che critica sè stessa e pone da sè i proprii limiti, e del principio di causalità che è la legge che afferma esser legge che vi sia una legge! ‒ nè ebbe alcun sentore di quel che sia filosofare, sostenendo che, a far progredire le scienze filosofiche e morali, convenga applicar loro il metodo delle scienze fisiche: niente di più puerile del suo nominalismo, che mette la logica nel linguaggio e pretende poi che il linguaggio debba essere riformato logicamente! ‒ Pel Comte, il procedere classificatorio delle scienze naturali diventava l'ideale stesso della filosofia; e di qui il suo andare dall'astratto al concreto, cioè dai concetti rappresentativi più poveri ai più ricchi, senza che si riuscisse però mai di attingere nè l'universale vero (filosofia), nè la realtà concreta (storia): che è la doppia impotenza del positivismo, antifilosofico e insieme antistorico. ‒ Tutte le varie forme del neocriticismo rappresentano un prudente riserbo, di intelletti che non vedono chiaro e sono come sfiduciati per le difficoltà della scienza. Nelle più stimate logiche di questo periodo, in quella del Sigwart come in quella del Wundt, la distinzione dei concetti puri e dei rappresentativi non ha rilievo alcuno: il Sigwart è costretto a completare la conoscenza, che il procedere matematico e naturalistico offre, con elementi di fede e col sollevamento graduale all'idea di Dio; il Wundt, che non riconosce alla filosofia un metodo che le sia proprio, diverso da quello delle altre forme del sapere, termina col concepire l'escogitazione metafisica come la posizione di un'eterna ipotesi.
</p>

<p class="testo_destra" id="s_8_15_1">
Il circolo del Lotze
</p>

<p>
Nella logica del Lotze, avversario dell'hegelismo, appare tuttavia una striscia luminosa, una debole traccia del pensiero della filosofia idealistica: il Lotze si avvede, che è impossibile formare i concetti (empirici) col semplice cancellare parti varianti delle rappresentazioni serbando le costanti, e che la formazione di quei concetti presuppone il concetto: l'universale si forma con l'universale! Circolo, col quale s'industria di uscire col porre un universale primario, non formato col metodo degli altri ma tale che il pensiero lo ritrova in sè stesso, universale che non ha nulla di particolare e di rappresentativo, e per mezzo del quale soltanto è possibile combinare elementi eterogenei e differenziare gli omogenei, e formare le rappresentazioni di grandezza, di più e di meno, di uno e di molti e simili, con cui si costruiscono poi gli universali secondi della sintesi (<span lang="de"><i>Logik</i></span><sup>1</sup>. p. 42 sgg.).
</p>

<p class="testo_destra" id="s_8_16_1">
Nuova gnoseologia delle scienze naturali.
</p>

<p>
Mentre i filosofi, pur manifestando qualche dubbio e insoddisfazione restavano intimiditi innanzi al naturalismo, abbagliati, come il volgo, dal fulgore delle sue scoperte ed applicazioni tecniche, o dal plauso del volgo sbalorditi, ‒ si è venuto, negli ultimi decennii, accennando un movimento, che a noi sembra destinato ad esercitare grande efficacia sulle sorti della logica e della filosofia in genere. Non ha avuto un centro unico di diffusione: è sorto contemporaneamente in più parti, come un vero figlio dei tempi; e di coloro che lo han mosso o promosso, molti sono matematici, fisici e naturalisti, che certamente, pel fatto solo che filosofavano, cessavano di essere meri specialisti, ma pur dal loro specialismo traevano qualche vantaggio, in quanto esso impediva che la loro ricerca gnoseologica perdesse di vista il procedere effettivo delle costruzioni naturalistiche. La formola più comprensiva del nuovo indirizzo è: riconoscimento del carattere pratico o economico delle cosiddette scienze matematiche, fisiche e naturali.
</p>

<p class="testo_destra" id="s_8_17_1">
Avenarius e Mach.
</p>

<p>
L'empiriocriticismo dell'Avenarius concepisce la scienza come descrizione delle forme dell'esperienza: il concetto è un mezzo economico, che altera l'esperienza pura, l'esperienza primitiva. Il Mach, che per suo conto era giunto alle medesime conclusioni, ha dato popolarità a queste vedute. Le scienze fisiche, non meno della zoologia o della botanica, hanno a lor fondamento esclusivo descrizioni di fatti naturali. Non vi sono casi uguali: soltanto la nostra imitazione schematica della realtà foggia i casi uguali, e dal nostro schematismo prende origine la mutua dipendenza dei caratteri dei fatti. A questa mutua dipendenza si restringe il significato del principio di causalità, che meglio si sostituirebbe ad evitare le fantasticherie e le mitologie con quello di funzione. I corpi o le cose sono simboli intellettuali abbreviati di gruppi di sensazioni, simboli che non hanno esistenza fuori del nostro pensiero. Sono cartellini, come quelli che il mercante attacca su una scatola: e il valore è della merce chiusa nella scatola, non del cartellino, suo simbolo. Nello schematismo economico sta la forza della scienza, ma anche il suo lato debole, giacchè quel procedere, nel presentarci i fatti, sacrifica sempre qualcosa della loro fisonomia, e cerca esattezza non maggiore di quella che è richiesta dal bisogno del momento. Onde l'incongruenza tra scienza ed esperienza, che si svolgono parallele tra loro, possono ridurre in certo modo l'intervallo che le divide, ma non mai annullarlo. ‒
</p>

<p class="testo_destra" id="s_8_18_1">
H. Rickert.
</p>

<p>
Anche il Rickert, nel suo libro sui <i>Limiti dei concetti naturalistici</i>, sostiene idee affini alle precedenti. Il concetto, risultato dell'elaborazione delle scienze naturali, non è altro che un <i>mezzo</i> per un <i>fine</i> scientifico. Il mondo (dei corpi e della psiche) è infinito nello spazio e nel tempo: sarebbe impossibile rappresentarselo in ogni singola parte, a cagion della sua varietà non solo estensiva ma intensiva: l'intuizione è inesauribile. Il concetto naturalistico è diretto a superare questa infinità dell'intuizione; il che accade con la determinazione della sua estensione e della sua comprensione, e col formularlo nettamente in una serie di giudizii. Le scienze naturali, per vincere del tutto l'intuizione, tendono a sostituire ai concetti di cose i concetti di relazione, puri di ogni carattere intuitivo; ma non solo l'ultimo loro concetto, per la intrinseca necessità dello stesso loro ideale, deve essere concetto di cose (per quanto di cose <span lang="la"><i>sui generis</i></span>, immutabili, indivisibili, perfettamente eguali tra loro, esprimibili in giudizii negativi), sibbene anche esse trovano continuamente limiti insuperabili nell'elemento storico o descrittivo, che circonda esse tutte, ineliminabile. Questo procedere naturalistico è applicabile non solo alla scienza dei corpi, ma anche alla psicologia; e il Rickert opportunamente insiste nell'osservare, che «natura» designa un particolar punto di vista dal quale si guarda la realtà; la realtà, nel riguardo della semplificazione concettuale (<span lang="de"><i>Grenzen d. naturwiss, Begriffsbild.</i></span>, capp. I-III). In Francia le idee stesse, o a queste molto simili, sono rappresentate da un gruppo di scrittori variamente denominati filosofi della contingenza, della libertà, dell'intuizione, dell'azione.
</p>

<p class="testo_destra" id="s_8_19_1">
H. Bergson.
</p>

<p>
Il Bergson ‒ la cui originalità non è tanto nei principii gnoseologici quanto nelle finissime applicazioni che ne ha fatto all'analisi del tempo e dello spazio, della durata, del movimento, della libertà, ‒ considera, non diversamente dal Mach, i concetti delle scienze naturali come <span lang="fr"><i>étiquettes</i></span> e <span lang="fr"><i>symboles</i></span>. Uno dei suoi seguaci, il Le Boy, mostra, con copia di esempii, che le leggi scientifiche diventano rigorose solo quando si trasformano in convenzioni e si appoggiano a circoli viziosi. Il corso degli avvenimenti è regolare, abituale, ma non necessario. Si esalta comunemente la grande sicurezza delle previsioni astronomiche; ma, prima di tutto, la sicurezza non è assoluta («<cite><span lang="fr">il y a des comètes qui ne reviennent pas!</span></cite>»), e, poi, è sempre approssimativa. La necessità, di cui le scienze naturali si pompeggiano, non è riconosciuta, ma decretata: e il decreto ha un fine pratico, padroneggiare i fatti singoli, <span lang="fr"><i>parler le monde</i></span>. La legge della libera caduta dei gravi vale, ma solo quando forze straniere non la turbano; a questo modo, s'intende bene che essa vale sempre! La conservazione dell'energia si applica solo ai sistemi chiusi: ma i sistemi chiusi sono quelli appunto, in cui l'energia si conserva. Un corpo abbandonato a se stesso persiste nel suo stato di riposo; ma questa legge non è se non la definizione del corpo abbandonato a se stesso. E così via (cfr. in <span lang="fr"><i>Revue de métaphys.</i></span>. VII. VIII e IX). Il carattere convenzionale delle scienze matematiche e fisiche è valentemente sostenuto dal Poincaré, dal Milhaud e da parecchi altri: anche in conseguenza dell'impressione prodotta dalle teorie della geometria superiore, che, bene o male, hanno contributo a scuoter la fede nella solidità delle matematiche come di fondamento e ideale di verità.
</p>

<p class="testo_destra" id="s_8_20_1">
Il nuovo nominalismo e il problema della filosofia.
</p>

<p>
È questo il nuovo nominalismo, assai più importante e fecondo dell'antico, giacchè mette in rilievo il carattere affatto pratico di ciò che si credeva una volta conoscenza, o almeno approssimazione alla conoscenza filosofica. Ora, ciò che è mezzo, ciò che è espediente, ciò che è etichetta, ciò che è artifizio, non ha che fare con lo spirito teoretico, o può avervi relazione solo indiretta. Ma, appunto perciò, lo spirito umano non può appagarsi di una scienza, che la gnoseologia gli svela dell'indole sopradescritta. E non mancano, in connessione con la concezione economica della scienza, rinnovati tentativi di fideismo e misticismo. Pure, la tendenza dei principali rappresentanti del nuovo indirizzo è verso la riconquista di quella realtà individuale e integrale, che il procedere economico delle scienze distrugge o mutila. L'Avenarius, come si è visto, parla dell'esperienza pura o primitiva: il Mach, della inevitabile incongruenza tra il pensiero scientifico e la realtà piena e viva. Il Bergson ha proclamato una metafisica, che proceda in senso opposto a quello della conoscenza simbolica e della esperienza generalizzante ed astraente, definendo la metafisica da lui augurata la scienza «<cite><span lang="fr">qui prétend se passer des symboles</span></cite>», la scienza dell'<span lang="fr"><i>expérience intégrale</i></span>. Questa metafisica è l'inverso dell'ideale kantiano, della matematica universale, del platonismo dei concetti, e si fonda sull'intuizione, che sola raggiunge l'assoluto. «<cite><span lang="fr">Est relative la connaissance symbolique par concepts préexistants qui va du fixe au mouvant, mais non pas la connaissance intuitive, qui s'installe dans le mouvement et adopte la vie même des choses. Cette intuition atteint l'absolu</span></cite>» (<span lang="fr"><i>Introd. à la métaphys.</i></span>, in <span lang="fr"><i>Revue de métaphys.</i></span>, XI. 1-36). La filosofia del particolare ‒ come anche vien detta ‒ ha trovato di recente anche in Italia vivaci ed ingegnosi propugnatori<sup><a href="Section0016.xhtml#nota_28" id="nota_28_ritorno">nota 28</a></sup>.
</p>

<p class="testo_destra" id="s_8_21_1">
La lacuna filosofica nel nuovo nominalismo.
</p>

<p>
La verità metafisica appare dunque, in siffatte teorie, un paradiso perduto, uno stato d'innocenza a cui si può tornare attraverso una purificazione quasi ascetica dalle falsificazioni dell'intelletto, ossia della pratica. Ma lo stato, a cui si giunge, si torna o si aspira, è poi quello della conoscenza metafisica? O non è piuttosto la contemplazione estetica, lo stato di spirito dell'artista? L'arte, appunto, altro non è che intuizione, la quale può dirsi un vivere le cose rispetto alla scienza che le universalizza, ma vita propriamente non è, bensì contemplazione della vita, in tutta la sua infinita ricchezza concreta. E, certo, la teoria gnoseologica della scienza come fatto economico si compie, ‒ come si vede anche dalle simpatie letterarie di molti della scuola, ‒ nell'esteticismo. Al che non ci sarebbe nulla da opporre, se poi la riduzione del mondo spirituale ai due termini delle finzioni concettuali e della intuizione estetica, non fosse, com'è, contradittoria: presupponendo in ogni sua parte il termine soppresso, che è il concetto non-finzione, il concetto non-astratto, il concetto non-empirico, o non-naturalistico, il concetto che è somma concretezza, di cui parlava l'Hegel.
</p>

<p class="testo_destra" id="s_8_22_1">
Necessità di colmarla con la dottrina dei concetti puri.
</p>

<p>
Infatti, che cosa è mai il modo di pensare onde si scopre e definisce l'indole economica delle scienze naturali, o quello con cui si traccia l'ideale della nuova metafisica? Non è un pensare per concetti? E questi concetti sono, forse, a lor volta, finzioni e concetti naturalistici? È finzione il concetto, che pensa l'agente stesso della finzione? È naturalistico il concetto, con cui si supera la natura? ‒ La teoria dell'indole economica delle scienze naturali esige, dunque, se non vuol restare acefala, come suo completamento il concetto puro della filosofia idealistica: al modo stesso che il Lotze, come abbiamo ricordato, non riusciva a costruire i suoi concetti secondarii (artificiosi) senza i concetti originarii, che lo spirito ritrova in se stesso. Il completamento, d'altra parte, se renderà più solida la critica del naturalismo, fatta da quella filosofia, renderà più chiara la stessa filosofia idealistica, il cui concetto del concetto naturalistico era, come s'è visto, ancora insufficiente e lacunoso, tanto da dar luogo a gravissime aberrazioni ed eccitare così la conseguente ribellione.
</p>

<p class="testo_destra" id="s_8_23_1">
La teoria dei valori.
</p>

<p>
Qualche altro dei pensatori di cui abbiamo fatto cenno, come ad esempio il Rickert (sulle orme del Windelband) vuol completare la conoscenza naturalistica dell'astratto con la conoscenza storica della realtà individuale; e, poco persuaso della possibilità di una metafisica naturalistica, di una metafisica «come scienza sperimentale», quale il Zeller la invocava, ‒ che col metodo naturalistico raggiunga l'unità del corporeo e dello psichico, ‒ si orienta verso una generale teoria dei valori, come forma nella quale si scioglierà la filosofia moderna. Ma una teoria dei valori ‒ quando non riesca a un tentativo di affermazione del primato della ragion pratica, ‒ è o una filosofia dello spirito (=valore), e quindi della realtà in ciò che ha di razionale e di veramente reale, e in tal caso la sua esigenza implica quella del concetto puro; o un confuso presentimento di questa filosofia idealistica.
</p>

<p class="testo_centrato_f1" id="s_8_0_2">
II.
</p>

<p class="testo_destra" id="s_8_1_2">
Le relazioni tra pensiero logico e linguaggio.
</p>

<p>
L'altra ricerca, anche di molta importanza, che una storia della logica deve compiere, concerne le relazioni della scienza logica con la filosofia del linguaggio, ossia con l'estetica. Il modo di connessione di concetto e linguaggio, o di pensiero e fantasia, ci è noto: il concetto presuppone l'espressione come l'atmosfera nella quale nasce e nella quale deve vivere. Perciò ogni errore intorno alla natura del linguaggio non può non ripercuotersi sulla teoria del pensiero logico: senza stabilire la vera relazione tra fantasia e pensiero, non è possibile intendere il concetto nella sua logica peculiarità. La storia della logica dipende dalla storia della filosofia del linguaggio (=dell'estetica), perchè solo le indagini sul linguaggio e sull'espressione possono porgere il mezzo d'impedire l'errore che nasce dal proiettare la forma del linguaggio nella forma del pensiero, o di superarlo criticamente, quando sia accaduto.
</p>

<p class="testo_destra" id="s_8_2_2">
L'errore della logica formalistica.
</p>

<p>
E l'errore si formò presto nel nostro mondo occidentale, nell'antichità ellenica, ed ebbe conseguenze gravi, e si propagò e radicò fortemente, e invano molti vi si dibattettero contro, e neanche ora, dopo tanto progresso del pensiero, è vinto del tutto. La Grecia produsse e ci tramandò la pericolosa dottrina delle forme logiche, di qualcosa d'ibrido tra parola e pensiero, pensiero materializzato in parole e parole irrigidite in pensieri concettuali. Che l'errore non fosse inevitabile e necessario (e quale errore è, rigorosamente parlando, inevitabile e necessario?), è provato anche dal fatto che noi conosciamo una logica, svoltasi, a quanto sembra, fuori dell'influenza del pensiero occidentale, che ne è restata del tutto immune: la logica indiana.
</p>

<p class="testo_destra" id="s_8_3_2">
Accenno alla logica indiana.
</p>

<p>
Benchè la logica indiana non abbia la ricchezza di quella ellenica ed europea, e benchè si restringa, quasi esclusivamente, allo studio del concetto o ragionamento naturalistico, all'<span lang="la"><i>expectatio casuum similium</i></span>, essa è notevole pel suo spiccato carattere antiformalistico o antiverbalistico. Quella logica studia il sillogismo naturalistico in se stesso, come pensiero interno, distinguendolo da quello per gli altri, cioè dalle forme accidentali, e più o meno usuali, della comunicazione e discussione. Non sospetta neppure la stravagante idea, che ancor vizia le nostre logiche, di una cosiddetta verità meramente sillogistica e formalistica, che può esser falsità di fatto. Non conosce il giudizio, o meglio, considera quello che noi chiamiamo giudizio come il rivestimento verbale della conoscenza; non conosce distinzioni di soggetto, copula e predicato; non ammette le classi di giudizii categorici e ipotetici, affermativi e negativi: tutte cose estranee alla logica, che mira al sodo, al conoscere per sè preso<sup><a href="Section0016.xhtml#nota_29" id="nota_29_ritorno">nota 29</a></sup>.
</p>

<p class="testo_destra" id="s_8_4_2">
Aristotile, iniziatore dell'errore formalistico.
</p>

<p>
Fu oggetto di controversie, specialmente circa la metà del secolo passato, se la logica formalistica o logica delle scuole possa dirsi o no logica aristotelica. Molti ‒ tra i quali il Trendelenburg e il Prantl ‒ negarono recisamente, e vollero contrapporre il pensiero genuino di Aristotile a quello della logica posteriore. Se non che, erano essi stessi tanto impegolati nella logica formalistica da non riuscire a determinare ciò che questa ha di caratteristico, e la pretesa contrapposizione concerneva punti solo secondarii e derivati. Il caratteristico della logica formalistica è nello sforzo di coglier teoricamente il pensiero nel linguaggio, falsificando così e linguaggio e pensiero. Ora, si può negare che Aristotile sdrucciolò in questo errore? che egli per lo meno mise il piede sulla via sdrucciolevole? Certamente, Aristotile non giunse alle esagerazioni dei logici posteriori: egli era ingenuo, e i successori furono, di solito, pedanti. Certamente, i suoi libri di logica, e specialmente gli analitici, sono ricchi di osservazioni acute e originali: egli era un filosofo, e i suoi successori furono spesso semplici manovali. Ma Aristotile, probabilmente sotto l'impressione delle matematiche, concepì l'idea della scienza dimostrativa o apodittica, della scienza che si svolge dai semplici giudizii, attraverso i sillogismi e le dimostrazioni, fino a compiersi nella definizione, come suo termine finale: scienza del sillogismo, ossia della verità formalistica. Il concetto era l'ultimo, non un principio ma un risultato. Il vero concetto era la forma scolastica della definizione. Egli non ignorava, che non tutto si dimostra: che dei principii supremi non si dà, ed è vano chiedere, dimostrazione: che vi è, accanto all'apodittica, una scienza anapodittica (cfr., tra l'altro. <span lang="la"><i>Metaphys.</i></span>, I' 1011 a); ma ciò non l'indusse, come doveva, a negar valore alle forme meramente verbali dell'apodittica. Nelle partizioni dei giudizii fu assai discreto, ma pure li distinse in universali e particolari e indefiniti, in negativi ed affermativi. Del sillogismo distinse tre sole figure, ed affermò che di esse la prima è la più scientifica (<span lang="gr">ἐπιστημονικόν</span>), perchè determina il che cosa è; laddove la seconda non dà giudizio categorico e conoscenza affermativa, e la terza non dà conoscenza universale: ma queste restrizioni non distruggevano certo l'idea di figura e modo del sillogismo. Esaminando le varie teorie logiche di Aristotile, e confrontandole con la forma e gli sviluppi che assunsero posteriormente, si potrà sostenere che nessuno fu meno aristotelico di Aristotile. Ma pure aristotelico fu, e l'avviamento a cercar la logicità nelle parole era ormai dato, con esempio così insigne che per secoli pesò sulle menti come un fato.
</p>

<p class="testo_destra" id="s_8_5_2">
La logica delle scuole, da Aristotile ai tempi moderni.
</p>

<p>
Perchè dunque infierire, come parecchi critici moderni fanno, contro le posteriori manipolazioni e aggiunte e variazioni e fraintendimenti, cui fu sottomessa la logica aristotelica da peripatetici e stoici, da retori e fomentatori, da dottori della chiesa e professori di università, da neolatini e bizantini e arabi e germani, sino ai moderni? Noi non abbiamo nessuna tenerezza pel sillogismo ipotetico e disgiuntivo, o per la quarta figura elaborata da Teofrasto a Galeno, o per le cinque voci di Porfirio, o per le sottigliezze sulle conversioni dei giudizii, o pei versi memoriali di Michele Psello e di Pietro Ispano, o pei simboli geometrici dei concetti e sillogismi inventati nel secolo XVII da Cristiano Weise («<span lang="de"><i>für die Dressur stupider Köpfe</i></span>», scappa a dire il Prantl, I, 362), o pei calcoli che Giovanni Hospinianus fece sui modi del sillogismo, determinati da lui nientemeno che in cinquecentosessanta, di cui trentasei concludenti; e conveniamo volentieri degli errori incorsi nella interpretazione tradizionale di alcune dottrine di Aristotile (per es., intorno alla teoria dell'entimema, ben chiarito dall'Hamilton). Ma ‒ da parte i fraintendimenti ‒ diciamo, che per quelle escogitazioni e distinzioni (il cui numero è quasi infinito) l'addentellato si trovava già nell'organo aristotelico: discendono da quei principii, e, se sono erronee, erronei egualmente sono i principii. Certamente, con la loro selva selvaggia, con la loro evidente assurdità, esse urtano il buon senso, come non accadeva alle aristoteliche, le quali avevano una qualche rispondenza col modo ordinario, empiricamente descritto, delle discussioni scientifiche. Ma, storicamente considerando, è poi un demerito l'aver fatto scoppiar fuori, agli occhi di tutti, potenziandola, l'assurdità, che era latente nelle forme più modeste bensì, ma, intrinsecamente e dal punto di vista filosofico, non meno erronee, della stessa teoria?
</p>

<p class="testo_destra" id="s_8_6_2">
Significato delle polemiche contro fa logica aristotelica.
</p>

<p>
Più interessante di tutto il lavoro di frastagli e di ricami, che la scuola (nel senso largo della parola, da quella prossima ad Aristotile sino alla moderna) compì intorno alle teorie aristoteliche, è il ricercare la storia delle ribellioni contro quell'indirizzo dottrinale. Ma, giacchè vi è stato un tempo in cui si è esagerata l'importanza di ogni manifestazione di antiaristotelismo, ed ogni protesta ed anzi ogni ingiuria contro il filosofo di Stagira è parsa segno di pensiero originale, e conquista di verità, e solido progresso, sarà opportuno ripetere, che la condizione imprescindibile per superar la logica aristotelica era la creazione di una filosofia del linguaggio. Ogni negazione, che non movesse da questa premessa, poteva avere valore sintomatico di malcontento, ma non già valore scientifico. E quella condizione mancò quasi del tutto, ed in parte manca ancora. Non è, dunque, da far meraviglia se, esaminando da vicino le ribellioni che, specie dal rinascimento in poi, sorsero frequenti contro la logica aristotelica, si trovi assai spesso tutt'altro di quel che si aspettava: l'accettazione, esplicita o sottintesa, dei principii stessi della dottrina contro cui si combatteva, ossia tutta la sostanza filosofica della dottrina.
</p>

<p class="testo_destra" id="s_8_7_2">
Opposizione degli umanisti.
</p>

<p>
Questo è il caso della ribellione degli umanisti, dei ciceroniani e dei retori, del secolo XV e XVI, di Lorenzo Valla, di Rodolfo Agricola, del Vives, del Nizoluo, del Ramus, e di tanti altri. Prescindendo dalle differenze secondarie tra loro, ciò che tutti li moveva era l'aborrimento per la pesante armatura scolastica: la coltura, uscendo dai chiostri, si spargeva nella vita: le forme di esposizioni svelte, leggiere e limpide, e quelle della moda letteraria cioè dell'oratoria, le si convenivano meglio: si cominciava perfino a scriver di filosofia in lingua volgare. Siffatti bisogni del tempo erano espressi da quei polemisti. Pur uno dei più celebri, non si può dir critici ma ingiuriatori di Aristotile, Pietro Ramus, (pel quale Aristotile era <span lang="la"><i>fatuus, impostor, chamaleon somnians et stertens</i></span>, etc. etc.), è stato provato che finì col pretendere di aver lui solo capito il vero Aristotile, e, quel che più importa, si aggirava con le sue riforme nell'ambito medesimo della logica formalistica, sostenendo, ad esempio, che la terza figura del sillogismo debba esser considerata come prima e fondamentale, e simili cose<sup><a href="Section0016.xhtml#nota_30" id="nota_30_ritorno">nota 30</a></sup>.
</p>

<p class="testo_destra" id="s_8_8_2">
Opposizione dei naturalisti.
</p>

<p>
E lo stesso caso si ha nell'opposizione del naturalismo contro la logica aristotelica, come si vede nel <i>Nuovo organo</i> di Francesco Bacone, il quale non distrugge l'antico ma sorge accanto all'antico, accompagnando empirismo ad empirismo, quello dei precetti dell'induzione all'antico delle regole del sillogismo, quello dei quattro idoli alle antiche confutazioni sofistiche. Bacone (per quanto è possibile ridurre a rigore di conclusioni il vivace, loquace ed entusiastico scrittore) non si sogna di negare che la sillogistica sia una dottrina vera: ma egli crede che sia stata già abbastanza studiata e svolta, che nulla le manchi ed abbia perfino del superfluo, laddove manca una precettistica dell'invenzione e dell'induzione, che pure è fondamentale per la stessa sillogistica. Facendo l'inventario delle cognizioni, si vede ‒ egli scrive ‒ che ci troviamo press'a poco nella condizione di colui che raccogliesse un'eredità nel cui inventario fosse segnato; di danaro contante, nulla: <span lang="la"><i>numeratæ, pecuniæ, nihil (De dign. et augm.</i></span> IV. cc, 2-5). Egli leva la voce contro l'abuso delle dispute in ricerche che concernono fatti: la sottigliezza del sillogismo è vinta da quella della natura (ivi, c. 2). Il sillogismo consta di proposizioni, queste di parole, le parole sono tessere di concetti: se i concetti sono confusi o malamente astratti, le conseguenze sillogistiche, che se ne traggono, non avranno sicurezza: il progresso non può consistere se non nell'induzione: «<cite><span lang="la">spes est una in inductione vera</span></cite>» (N. O., 1, af. 14). ‒ La posizione di Bacone, che non è antiformalistica ma di aggiunta e complemento al formalismo, si è ripetuta, su per giù, in tutte le logiche induttive, che son comparse fino agli ultimi tempi, fino a quelle della scuola inglese del secolo XIX. Il Libro dello Stuart Mill esprime la conciliazione nello stesso suo titolo, che è:<i>Sistema di logica deduttiva e induttiva, esposizione dei principii della prova e dei metodi della ricerca scientifica</i>.
</p>

<p class="testo_destra" id="s_8_9_2">
Opposizione metafisica dell'Hegel, dello Schleiermacher, e di altri.
</p>

<p>
Ma ciò che può sembrare, a primo aspetto, paradossale è la tesi che perfino l'opposizione fatta alla logica aristotelica dall'Hegel e dalla sua scuola, non si rivolge punto contro la sostanza di quella dottrina, ed anzi la conserva e l'adopera. La polemica dell'Hegel, per questa parte, è semplice conseguenza del suo nuovo concetto del concetto, vedendo egli nella vecchia logica quasi la propugnatrice del pensare astratto, con le sue antitesi recise e col suo atomismo intellettuale. Al che si aggiungeva l'altra affermazione dell'identità di logica e metafisica, sulla quale non è il caso di insistere, perchè essa implica non già una nuova idea della logica e la distruzione della formalistica, ma soltanto l'ampliamento della parola logica a comprendere tutta la filosofia.
</p>

<p class="testo_destra" id="s_8_10_2">
Persistente carattere formalistico.
</p>

<p>
Tanto poco l'Hegel aveva superato il formalismo o verbalismo della logica aristotelica, tanta importanza gli dava ancora nel fondo del suo animo, che egli trasportava quelle categorie verbali alla realtà, e l'idea concepiva non solo come concretezza dell'universale ch'è gravido dell'individuale e solo nell'individuale si realizza, ma come percorrente i tre stadii dell'universale, del particolare e del singolare; e conservava le partizioni di concetto, giudizio e sillogismo, facendo delle <i>cose</i> giudizii realizzati, e del sillogismo l'idea che diventa identica con la sua realtà. Dio era, per lui, un sillogismo, il generale o universale che, per mezzo del particolare, diventa individuale. E non parliamo della sua logica soggettiva, dove sono enumerate molteplici forme di giudizii e di sillogismi. ‒ Lo stesso atteggiamento dell'Hegel, rispetto alla logica formalistica, si trova in qualcuno dei suoi avversarii, o a lui contemporanei o della generazione seguente. Lo Schleiermacher identificava anch'egli logica e metafisica e non ammetteva una logica meramente formale (<span lang="de"><i>Dialektik</i></span>, 74-5), ed anch'egli, nel tempo stesso, trasportava le categorie verbali (ripetiamo: verbali, non già le determinazioni reali dello spirito) alla realtà. Le due forme della realtà sono l'essere e il fare, e le forme logiche corrispondenti sono il concetto e il giudizio (altro parallelismo: lo spazio, frazionamento dell'essere, e il tempo, frazionamento del fare). Il concetto e il giudizio si presuppongono a vicenda, e dan luogo ad un circolo, che è tale solo quando si considera temporalmente, giacchè nel punto d'indifferenza, di confusione, d'indistinzione, i due fanno uno (pp. 145, 147-9). Lo Schleiermacher, diversamente dall'Hegel, sopprime di tra le forme essenziali il sillogismo; ma perchè? Perchè, «se il sillogismo fosse una vera forma, dovrebbe corrispondergli un proprio essere, e questo non si trova» (p. 146, e 291-2). È noto poi che il Trendelenborg poneva il principio comune del pensiero e dell'essere nel movimento.
</p>

<p class="testo_destra" id="s_8_11_2">
Mancanza di una filosofia del linguaggio in Hegel.
</p>

<p>
Come mai potevano l'Hegel, e gli altri filosofi di quel periodo, superar davvero le forme verbali della logica, se del linguaggio appunto non avevano cognizione esatta e vera? Per fermarci al solo Hegel, questi considerava il linguaggio come un complesso di elementi universali, ossia di logicità. «Essendo la lingua, dice in un punto (<span lang="de"><i>Encykl.</i></span>, § 205), ‒ l'opera del pensiero, niente può dirsi in essa che non sia universale. Ciò che io penso per me, è soltanto mio, appartiene a me come individuo determinato; ma, giacchè la lingua esprime soltanto l'universale, io non posso dire ciò che penso solo per me... Quando io dico il singolo, questo singolo, qui, ora, tutti questi sono concepimenti universali... Egualmente, quando io dico io, mi penso come questo, che esclude tutti gli altri; ma quando dico io, ciò è anche ogni io, che esclude da sè tutti gli altri».
</p>

<p class="testo_destra" id="s_8_12_2">
Kant e la logica formalistica.
</p>

<p>
In lui, come negli altri idealisti, durava la deficienza, che già l'Hamann ‒ uno dei primi filosofi del linguaggio, e poi l'Herder, nelle loro <i>Metacritiche</i>, rimproveravano alla <i>Critica della ragion pura</i>, di aver voluto analizzare il pensiero senza aver fatto prima i conti col linguaggio. E, perciò anche, il Kant conservava esplicitamente la logica formalistica, sebbene in essa, continuando la tradizione di altri logici pur seguaci di Aristotile (ad es., del Leibniz), introducesse alcune correzioni e semplificazioni (cercò, com'è noto, di dimostrare la <i>falsa sottigliezza delle quattro figure del sillogismo</i>). La conservava esplicitamente, perchè in lui non erano quelle cause d'avversione, nascenti dalla nuova dottrina del concetto, che dall'Hegel la faceva guardar con occhio nemico, come cittadella del pensare astratto. Anzi il Kant, sottraendo alla logica delle scuole ogni indagine sull'elemento sintetico, la rendeva più completamente formalistica. Era essa, secondo lui, ‒ come diceva nella <i>Critica della ragion pura</i>, ‒ un canone dell'intelletto e della ragione, ma solo per rispetto al formale del suo uso, qualunque sia il contenuto cui venga applicato: suo unico criterio, il concordare o no di una conoscenza con le leggi generali e formali dell'intelletto e della ragione; il che è la <span lang="la"><i>conditio sine qua non</i></span> di ogni verità, ma <span lang="la"><i>conditio</i></span> del tutto negativa.
</p>

<p class="testo_destra" id="s_8_13_2">
Herbart, Hamilton, Schopenhauer.
</p>

<p>
Dal Kant prende le mosse la semplificata logica formalistica dei tempi moderni, che in Germania fu rappresentata principalmente dall'Herbart, e in Inghilterra dall'Hamilton. Questi batteva sul carattere del tutto ipotetico dei ragionamenti logici, escludeva dalla logica le discussioni sulla possibilità e l'impossibilità, sui modali, e additava come errore fondamentale l'intromissione nella logica dei concetti d'induzione perfetta ed imperfetta, che, riferendosi a differenze materiali, sono perciò extralogici (<i>Fragm. de phil.</i>, trad. Peisse, pp. 159, 165). All'Hamilton si deve la cosiddetta quantificazione del predicato, con la conseguente proposta di riforma nella classificazione delle proposizioni e dei sillogismi. ‒ Anche lo Schopenhauer mostrava deferenza per le forme logiche, che gli sembravano (dubbia lode!) un bel parallelo alle forme retoriche, e proponeva qualche ritocco, come quello di considerare sempre universali i giudizii, tanto quelli chiamati con questo nome come i particolari e i singolari, e di spiegare gli ipotetici e i disgiuntivi come giudizii pronunziati sulla comparazione di due o più giudizii categorici. Del sillogismo ‒ che era per lui un giudizio, tratto da due altri giudizii, senza intervento di nuove conoscenze, ‒ abbandonava la quarta figura; ma le prime tre proclamava «l'ectipo di tre reali ed essenziali operazioni del pensiero» (<span lang="de"><i>Werke</i></span>, II. 120-135).
</p>

<p class="testo_destra" id="s_8_14_2">
La filosofia del linguaggio.
</p>

<p>
La nuova filosofia del linguaggio, dall'Herder all'Humboldt ed allo Steinthal, ‒ precorsi, un secolo innanzi, dal Vico, che sentì l'inanità della logica aristotelica. ‒ veniva, intanto, preparando un tale ambiente d'idee relative alla lingua ed alla fantasia che se la logica formalistica vi fosse stata trasportata, un po' prima, un po' dopo, sarebbe perita per mancanza di aria respirabile. Ma è un fatto che ‒ salvo qualche importante discussione parziale, come fu la polemica dello Steinthal contro il Becker sui rapporti di logica e grammatica, dalla filosofia del linguaggio non si trassero i vantaggi che si potevano, e quella filosofia stessa non fu svolta abbastanza, nè coerentemente difesa, e presto impantanò anch'essa nel positivismo. Ad ogni modo, lo Steinthal mise bene in chiaro la non coincidenza del pensiero logico con le forme verbali.
</p>

<p class="testo_destra" id="s_8_15_2">
La logica formalistica nella seconda metà del sec. XIX.
</p>

<p>
La logica formalistica, nella seconda metà del secolo XIX, mostra le tracce di tutta la storia precedente, e, nell'impotenza a superare i contrasti, prende forma di eclettismo. L'antiscolasticismo. o il movimento umanistico, appare così nei tentativi di ritorno al vero Aristotile (Trendelenburg, Prantl, etc.). come nella discretezza con cui sono trattate le categorie verbalistiche: la teoria del giudizio è semplificata, quella del sillogismo ridotta al minimo. Il terreno, rimasto libero, è occupato dal naturalismo, con le teorie dei metodi induttivi e dei metodi matematici; dalla logica speculativa, con le ricerche sui metodi delle scienze morali e la possibilità della filosofia; da qualche pretesa di logica-metafisica, con le ricerche sulle categorie della sostanza, della causa, del fine, e simili. In alcuni libri ‒ come, ad esempio, nella <i>Logica</i>dell'Ueberweg, ‒ si nota finanche traccia del trasporto delle forme verbali del pensiero alle categorie della realtà, del peccato di Hegel e di Schleiermacher; e l'Ueberweg parallelizza il concetto con l'esistenza delle specie, il giudizio con le relazioni e condizioni fondamentali dell'essere, il ragionamento con l'oggettiva conformità alle leggi, e le forme sistematiche con la totalità oggettiva! La logica formalistica non è morta. Si vedano i trattati del Lotze. del Sigwart, del Wundt: per non parlare di quello dell'herbartiano Drobisch, nel quale, come del resto è naturale, si sostiene a spada tratta che vi sono «giudizii e sillogismi necessarii, ma non già concetti necessari!». Il Lotze riduce le forme dei giudizii a tre sole, determinate dalla varia relazione della copula, i categorici, gl'ipotetici e i disgiuntivi, facendo precedere ai categorici gl'impersonali: il che attesta che egli sentiva oscuramente l'inevitabilità del porre, prima del pensiero logico, un'operazione teoretica, che non abbia distinzioni logiche; mentre, d'altra parte, ha sempre del linguaggio una concezione intellettualistica, e la poesia e l'arte gli appaiono non già collegate alla contemplazione del vero ma ai sentimenti e alle emozioni del piacere e del dolore. Delle forme del sillogismo rifiuta la quarta, e crede possibile ridurre la seconda e la terza alla prima; e critica alcune delle regole tradizionali, come quella della non conclusione da due premesse negative. Il Sigwart riforma la classificazione dei giudizii (giudizii di denominazione, di proprietà ed attività, impersonali, di relazione, astratti, narrativi, esplicativi), e ritocca quella dei sillogismi. Il Wundt, accettando l'antica tripartizione di forme logiche, tenta nuove suddivisioni: ad esempio, i giudizii, considerati secondo l'oggetto, si distinguono, nella sua teoria, in indeterminati, singolari e plurali; secondo il predicato, in giudizii narrativi, descrittivi ed esplicativi; secondo la relazione, in giudizii d'identità, di sopraordinazione, subordinazione, coordinazione e di dipendenza: ed in negativamente predicanti e negativamente opponenti. Nel formalismo è impigliato il Brentano, al quale si deve l'aver messo acutamente in rilievo il carattere esistenziale dei giudizii (che si sarebbe dovuto circoscrivere ai giudizii concreti o storici); ma che tenta, per altro, la riforma della logica sempre nella cerchia della logica formalistica: onde assegna la quantità dei giudizii alla loro materia, e si limita a dividerli in affermativi e negativi: delle inferenze immediate accetta solo quella <span lang="la"><i>ad contradictoriam</i></span>: delle leggi del sillogismo nega l'<span lang="la"><i>ex mere negativis</i></span> e sostiene invece che <span lang="la"><i>ex mere affirmativis nil sequitur</i></span>: la <span lang="la"><i>quaternio terminorum</i></span>, che passava già pel contrassegno del sofisma, è invece difesa come legge di tutti i sillogismi, dei quali, per altro, si aboliscono le distinzioni delle figure e dei modi. ‒ 
</p>

<p class="testo_destra" id="s_8_16_2">
Idee intellettualistiche del linguaggio.
</p>

<p>
Perfino quell'indirizzo filosofico, che ha preso in esame più da vicino il linguaggio, la filosofia dell'azione e dell'intuizione, accetta sul linguaggio il pregiudizio formalistico, perchè ne fa un istrumento di aberrazione, che rende spaziale il temporale e lo falsifica, che fraziona la durata e fa sorgere gli astratti; e dà perciò la preferenza alla musica: come se la musica non fosse un linguaggio, ed il linguaggio, nella sua genuina ed eterna natura, non fosse, proprio, musica!
</p>

<p class="testo_destra" id="s_8_17_2">
La logica matematica.
</p>

<p>
Pure, anche tra le sue incoerenze, il movimento logico moderno, preso nel suo insieme, si rivela non favorevole alla sillogistica, ed è sulla via della liberazione. I reazionarii non mancano; e reazionarii son proprio coloro che si dan l'aria di modernissimi, i propugnatori della logica più o meno matematica, i rinnovatori di alcune fisime del Leibniz, i prosecutori di Giorgio Bentham. del De Morgan, del Boote, del Jevons, del Grassmann, che sono rappresentati ora da un gruppo numeroso, nel quale si distingue l'italiano Peano. La critica, che costoro muovono ad Aristotile, può dirsi sia proprio l'opposta di quella che il pensiero moderno è venuto formulando; le distinzioni di Aristotile paiono ad essi poche ed insufficienti, e perciò, studiando in particolar modo i metodi di esposizione delle scienze matematiche, moltiplicano i principii logici e le forme dei ragionamenti. Questa sorta di logica è stata esattamente definita testè dal Windelband: «una logica del tappeto verde».
</p>

<p class="testo_centrato_f1" id="s_8_0_3">
III.
</p>

<p class="testo_destra" id="s_8_1_3">
La teoria dei giudizii storici, o Istorica.
</p>

<p>
Il terzo ed ultimo elemento ‒ e questo vien di solito del tutto trascurato ‒ della storia della logica, è la storia delle teorie della storiografia, o della Istorica; come pel primo la denominò il Vossio (1623), con parola formata sull'analogia di Logica, Poetica, Retorica, etc., e che, nel secolo XIX, cercarono di rimettere in onore il Gervinus (1837) e il Droysen (1858). Come essa sia parte integrante di una completa dottrina della conoscenza, e come le soluzioni date ai suoi problemi, o la deficienza e gli errori di tali soluzioni, abbiano esercitato efficacia sulle stesse teorie della logica pura o del concetto, abbiamo già mostrato.
</p>

<p>
Veramente, il gran moto delle speculazioni sulla istorica è moderno. Anche per questa parte, come per le teorie sul linguaggio e sulla fantasia artistica, il Vico ‒ col contrapporsi al suo secolo matematico e con la viva sua coscienza dell'indole affatto peculiare della certezza storica ‒ fu precursore. Ma l'interessamento pel problema della storia appartiene sopra ogni altro, al periodo romantico, e si è riacceso negli ultimi tempi, come reazione al naturalismo che cercava d'invadere e sottomettere anche la storiografia.
</p>

<p class="testo_destra" id="s_8_2_3">
Sparse idee sulla storia negli scrittori antichi.
</p>

<p>
La filosofia greca non prestò attenzione al pensiero storico: Aristotile vi fa appena qualche accenno nella <i>Poetica</i>; onde il problema della storiografia non fu dall'antichità tramandato al medioevo e ai tempi moderni, come problema filosofico. Gli antichi ci lasciarono molte osservazioni incidentali, e qualche scritto affatto empirico, sul modo di scrivere la storia: della quale, del resto, non si riusciva a riconoscere l'autonomia, come non si riuscì a riconoscerla per la poesia, ed a quella come a questa si assegnarono fini estrinseci, l'utile e l'ammaestramento per la vita, e simili. Valore filosofico non si può attribuire ad osservazioni di buon senso, come è quella di Quintiliano, che la storia si scriva <span lang="la"><i>ad narrandum</i></span> non <span lang="la"><i>ad demonstrandum</i></span>. Nè valore filosofico avevano le regole dei retori, come di Dionigi di Alicarnasso, ‒ che la locuzione storica, senz'essere del tutto poetica, debba tenersi alquanto più elevata del discorso comune, ‒ o di Cicerone, che richiedeva per la storia <span lang="la"><i>verba ferme poetarum</i></span>: «forse ‒ scriveva il Vico, rendendo profondo un detto non profondo ‒ per mantenersi gli storici nell'antichissima loro possessione, la quale si è pienamente nella <i>Scienza nuova</i> dimostrata, che i primi istorici delle nazioni furono i primi poeti» (Op., IV, 400). Più importanti sono invece le esigenze, espresse specialmente da Polibio, intorno a ciò che è indispensabile alla storia, oltre l'elemento rappresentativo: la cognizione dell'indole dei fatti dei quali si ritraggono le vicende, dell'arte militare pei fatti militari, della politica per la vita politica: la storia non si fa sui libri, al modo dei compilatori e dei letterati, ma sui documenti originali, visitando i luoghi nei quali si è svolta, penetrandola con l'esperienza e col pensiero<sup><a href="Section0016.xhtml#nota_31" id="nota_31_ritorno">nota 31</a></sup>.
</p>

<p class="testo_destra" id="s_8_3_3">
Empirismo dei trattatisti del rinascimento.
</p>

<p>
Nel rinascimento, si moltiplicarono i trattati sull'arte storica, per opera del Robortello, dell'Atanagi, del Riccoboni, del Foglietta, del Beni, del Mascardi, e di molti altri, italiani specialmente ed anche stranieri; ma le loro discussioni furono quasi del tutto dipendenti dalle poche idee già manifestate in proposito dagli antichi, e si aggirarono di solito sull'elocuzione, sull'uso delle concioni e delle digressioni, sulla materia storica, e simili. Fra codesti trattatisti si fa notare, anche qui come nella storia della poetica e della retorica. Francesco Patrizzi (1560), per idee ora acute, ora stravaganti ed incoerenti: giustamente, superando uno dei pregiudizi dell'empirismo, egli non voleva limitato il concetto della storicità alle sole imprese militari e ai negoziati politici, ma esteso a tutti i fatti umani: e, con analogo superamento di vedute empiriche, poneva la rappresentazione storica non nelle sole parole, ma anche nel dipingere e nello scolpire (i tempi nostri, così fecondi di storie illustrate graficamente, debbono dargli qualche ragione), e non ammetteva limiti di tempo: si soffermava sul modo di accertare la verità storica e sul grado di credibilità delle testimonianze. Ma usciva in bizzarrie allorchè ammetteva una storia del futuro, recandone in prova i profeti: ed in incoerenze, col negare ed affermare insieme il fine morale della storia<sup><a href="Section0016.xhtml#nota_32" id="nota_32_ritorno">nota 32</a></sup>.
</p>

<p class="testo_destra" id="s_8_4_3">
L'empirismo metodologico.
</p>

<p>
All'empirismo, di solito retorico, dei trattatisti si venne accompagnando un'altra forma di empirismo, in verità più importante, quello metodologico, sui canoni e le avvertenze da tener presenti nelle ricerche storiche. In qualche accenno agli obblighi dello storico era in un luogo di Cicerone, da tutti ripetuto e comentato; ma la trattazione man mano acquistò ampiezza, come si vede in ispecie nel trattato del Vossio. <span lang="la"><i>Ars historica sive de historia et historices natura, historiæque scribendæ praeceptis commentatio</i></span> (1623). Maggiore svolgimento ebbe nei trattati scolastici di logica, dei secoli XVI e XVII, come nella <span lang="la"><i>Logica seu ars ratiocinandi</i></span> del Leclerc (1692)1<sup><a href="Section0016.xhtml#nota_33" id="nota_33_ritorno">nota 33</a></sup>. E con questi canoni, sorti nel campo degli storici e critici, non sarebbe inopportuno paragonare quelli, che si andarono accumulando nella letteratura giuridica, sul modo di vagliare e pesare le testimonianze. ‒ L'indirizzo metodologico ha anch'esso portato i suoi migliori frutti ai tempi nostri, in prima linea nel dotto manuale tedesco di Ernesto Bernheim (<span lang="de"><i>Lehrbuch der histor. Methode</i></span>, 3a-4a ediz., 1903), ed anche nel pratico libro francese del Langlois e del Seignobos (<span lang="fr"><i>Introduction aux études historiques</i></span>, (1898)), o nei <span lang="fr"><i>Principes de la critique historique</i></span> del bollandista De Smedt (1883). Ma la tendenza generale di queste opere, ‒ come si vede dalle stesse divisioni in euristica, critica, comprensione, esposizione, ‒ resta, e non può non restare, empirica e pratica.
</p>

<p class="testo_destra" id="s_8_5_3">
La teoria della storia nella filosofia moderna, e lo scetticismo storico.
</p>

<p>
Nella filosofia propriamente detta, dal secolo decimosesto a tutto il decimottavo, alla storia non si dette conveniente attenzione, anzi il già indicato indirizzo naturalistico e matematico del pensiero, portava a trascurarla e a negarle autonomia. Bacone, se non altro, le aveva assegnato un posto nella sua classificazione del sapere, divisa, com'è noto, secondo le tre facoltà (memoria, immaginazione, ragione), in Storia, Poesia e Filosofia; e aveva passato in rassegna le due grandi classi di storia, la naturale e la civile, ‒ la prima narrativa od induttiva, la seconda variamente suddivisa, ‒ e perfino i generi di storia che ancora non esistevano, almeno in esemplari cospicui, ma si desideravano, come la storia letteraria (<span lang="la"><i>De dign. et augm</i></span>. IT, capp. 1-12). Ma l'Hobbes, distinte le due specie di cognizione, «<cite><span lang="la">altera facti, et est cognitio propria testium, cuius conscriptio est historia</span></cite>», storia naturale e storia civile, «<cite><span lang="la">neutra</span></cite> ‒ soggiungeva ‒ <cite><span lang="la">pertinet ad institutum nostrum</span></cite>», che concerneva soltanto la «<cite><span lang="la">cognitio consequentiarum</span></cite>», cioè la scienza o filosofia (<span lang="la"><i>De hom.</i></span> c. 9). Cartesio, con la sua mancanza di senso storico, eccitò la polemica anticartesiana del Vico. Anche il Leibniz guardò alla storia con occhio da intellettualista, e non le riconobbe autonomia. Conseguenza dell'intellettualismo furono poi le manifestazioni, che si ripetettero frequenti nel corso del secolo decimottavo, di scetticismo storico, di disprezzo per la storia, la quale, come già a Sesto Empirico, parve cosa senz'arte e senza metodo (<cite><span lang="gr">ἄτεχνον... καὶ ἐκ τῆς ἀμεθόδου ὕλης τυγχάνουσαν</span></cite>).
</p>

<p class="testo_destra" id="s_8_6_3">
La teoria della storia nell'Hegel e nell'Humboldt.
</p>

<p>
A codesto scetticismo forma antitesi l'alto posto che la storia prende nella filosofia dei principii del secolo decimonono, nel sistema dell'Hegel, che, come è noto, è tutto animato dall'idea della storicità dello spirito, e perciò anche potè dare forte impulso agli studii storici intorno alla filosofia, l'arte, la letteratura, la vita civile e il diritto. L'Hegel sostenne con molto vigore la necessità dell'elemento interpetrativo e razionale nella storia: a coloro, che chiedevano una storia che fosse disinteressata a mo' di magistrato che giudichi un processo, egli rispondeva che anche il magistrato ha il suo interesse, l'interesse pel dritto; e così, a suo modo, lo storico (<span lang="de"><i>Encyckl.</i></span> § 549). Ma non si può negare che l'elemento interpetrativo fu esagerato dallo Hegel, quando parlò dello scopo, del piano provvidenziale, che è nella storia (ivi), e quando concepì come parte del suo sistema una filosofia della storia, cioè una storia universale ridotta al ritmo dialettico. ‒ All'Hegel alludeva certamente, e intendeva far opposizione, Guglielmo di Humboldt, nel suo discorso intorno al compito dello storico (<span lang="de"><i>Ueb. d. Aufgabe d. Geschichtschreibers</i></span>, 1822), nel quale il procedere dello scrittore di storie era ravvicinato a quello dell'artista. Come al poeta, allo storico ‒ diceva l'Humboldt ‒ occorre la fantasia: non certo la fantasia libera, ma il dono del ricostruire e del collegare. Come l'arte, la storia cerca la vera forma degli avvenimenti, la forma pura, concreta, dell'apparizione reale; ma, laddove l'arte tocca appena le apparizioni fuggevoli del reale per sollevarsi su ogni realtà, la storia si attacca a quelle apparizioni e vi si profonda. Le idee, che lo storico elabora, non sono da lui introdotte nella storia, ma scoperte nella stessa realtà, di cui formano l'essenza: esse risultano dalla stessa pienezza degli avvenimenti, non già da un'aggiunta estranea, come nella cosiddetta storia filosofica o teleologica. Certamente, la storia universale non è comprensibile senza un ordine nel mondo (<span lang="de"><i>eine Weltregierung</i></span>); ma lo storico non ha nessun organo per indagar direttamente questo piano, ed ogni sforzo che si faccia per coglierlo, porta al vuoto ed arbitrario teleologismo. Egli deve invece andarlo desumendo dai fatti singolarmente indagati: giacchè il fine della storia non può essere se non la realizzazione dell'idea, che l'umanità deve rappresentare, da tutti i suoi lati e in tutte le configurazioni nelle quali la forma finita può congiungersi con l'idea; e il corso degli avvenimenti potrà spezzarsi sol quando idea e forma non siano più in grado di compenetrarsi. ‒ Lo scritto, profondo e suggestivo, ha quel certo che di indeterminato, che è carattere di tutte le cose dell'Humboldt: il ravvicinamento tra arte e storia è viziato da un concetto esagerato dell'arte; e quali siano le idee che lo storico deve ritrarre, è piuttosto presentito che chiaramente definito.
</p>

<p class="testo_destra" id="s_8_7_3">
La reazione contro l'invasione naturalistica nella storia, e le indagini gnoseologiche.
</p>

<p>
Comunque sia, un senso così vivo e penetrante della storia andò perduto e non dette altre manifestazioni per lunghi anni. Si deve agli eccessi del naturalismo e positivismo, che tentò di violare e storcere l'indole della storia, elevandola ‒ come si disse, e doveva parere un'ironia, ‒ a scienza, cioè a scienza naturalistica; se le menti furono ricondotte, in tempi a noi prossimi, a riesaminare il problema della natura della storia, e delle sue relazioni con la scienza concettuale. La questione si formolò con le parole: «se la storia sia una scienza», e molti ne hanno scritto a lungo e in vario senso, storici e filosofi. Tra le più recenti e vaste trattazioni dell'argomento son quelle del già citato Rickert (1896-1902), e di A. Xénopol (1899).
</p>

<p class="testo_destra" id="s_8_8_3">
Teorie recenti.
</p>

<p>
Il Rickert studia minutamente il procedere naturalistico, mostrando come esso si sforzi di superar l'individualità, la quale resta sempre suo limite; e poi il procedere della storia, che s'impadronisce appunto di quel dominio, al quale il procedere naturalistico rinuncia. Lo Xénopol, che è meno filosofo del tedesco, sostiene la medesima distinzione, sotto la forma assai contorta e imprecisa del doppio ordine di scienze, le scienze dei <span lang="fr"><i>phénomènes coêxistants</i></span> e quelle dei <span lang="fr"><i>phénomènes successifs</i></span>; e, non senza ingenuità, immagina di aver fatto lui pel primo la scoperta di questa distinzione vecchissima ed elementare, benchè, a dir vero, alquanto obliterata nell'ubriacatura naturatistica, che altre non poche verità elementari della filosofia credette di aver superate per averle ignorate. Tanto il Rickert quanto lo Xénopol. oltre il merito di avere ripreso a sostenere l'importante distinzione dei due ordini del sapere, hanno l'altro dell'aver compreso che la storicità si estende ben oltre il campo, che di solito le si assegna, della vita sociale e delle sue vicende, ed è un modo di considerazione coestensivo a quello delle scienze concettuali.
</p>

<p class="testo_destra" id="s_8_9_3">
Necessità di una scienza dell'intuizione pura (Estetica), come fondamento di una Istorica.
</p>

<p>
Se non che, la concezione della storia come conoscenza dell'individuale ha per necessario presupposto una teorica generale della cognizione dell'individuale: onde è stato notato che l'Istorica presuppone non solo una logica, ma, prima ancora di essa, un'Estetica: la conoscenza storica ‒ è stato detto ‒ rientra nel concetto generale dell'arte (dell'intuizione). Per non avere inteso ciò, il Rickert, ad esempio, nella seconda parte del suo libro, si è andato avvolgendo in gravi contradizioni; ed avendo definito il concetto come caratteristico del procedere naturalistico, vuole alla fine trovare una specie di concetto anche nel procedere distinto ed opposto al primo, cioè in quello storico: un concetto storico, che si otterrebbe col ritagliare dall'infinità estensiva ed intensiva dei fatti alcuni gruppi messi in rapporto con criterii d'importanza e di valore. È vero ‒ egli scrive ‒ che il concetto è stato da noi definito come alcunchè di contenuto universale; ma, appunto, noi vogliamo ora superare questa unilateralità, e perciò è, nell'interesse logico, giustificato di chiamare concetto anche i pensieri che esprimono l'essenza storica della realtà! (o. c. pp. 328-9). Peggio ancora, allorchè si prova a spiegare l'incancellabile carattere intuitivo ed estetico della narrazione storica: secondo il Rickert, questo elemento serve solo per dar vivezza, quasi eccitante della fantasia; è mezzo e non fine, diretto a far conoscere come le cose sono realmente accadute e non già ad ottenere effetti artistici: lo storico ha da fare con la verità, laddove la verità dell'arte è una metafora (pp. 382-9). Conseguenza di questa inintelligenza della funzione estetica è anche la faticosa e vana costruzione, che il Rickert è costretto a fare, per determinare a quali fatti e a quali personaggi sia da conferire un oggettivo valore storico<sup><a href="Section0016.xhtml#nota_34" id="nota_34_ritorno">nota 34</a></sup>.
</p>

<p class="testo_destra" id="s_8_10_3">
Le discussioni sui fattori storici estranee alla Istorica e alla sua storia.
</p>

<p>
La controversia se la storia sia scienza e quale scienza, o se sia una forma artistica nella quale gli elementi intellettivi e scientifici s'incorporano senza mutarne l'indole intuitiva, non è la sola che si sia mossa, negli ultimi decennii, intorno alla storia. Ma è la sola che abbia carattere gnoseologico. Tutte le altre si riferiscono ai criterii d'interpetrazione, ossia al sistema d'idee che, come sappiamo, serve di sostegno a qualsiasi narrazione storica. E si è disputato dell'importanza maggiore o minore del clima e della razza, e di quella dei fenomeni economici, e dell'individuo e della collettività, e del fattore intellettuale, e della coltura, e della moralità, e delle idee immanenti o trascendenti, e delle leggi storiche, e della teleologia oggettiva e della provvidenza, e così via: dispute, nelle quali sono famosi i numi del Buckle. del Taine, dello Spencer, di Carlo Marx, del Ranke, del Lamprecht, e di altri. Ora è evidente che qui la controversia non concerne l'indole della storiografia, ma la concezione del mondo, il sistema filosofico dell'uomo, della società, della realtà, a cui convenga o no aderire. Diversamente risolve le quistioni sovraccennate il materialista o lo spiritualista, l'idealista o il fenomenista, il teista o il panteista. Noi abbiamo già mostrato che la teoria dei fattori storici non appartiene alla Istorica in ispeciale, perchè è tutta la filosofia; e chi volesse tirarla nella storia della Istorica entrerebbe, nè più nè meno, nell'impegno di esporre l'intera storia della filosofia.
</p>

<hr/>

<p class="testo_destra" id="s_8_11_3">
Conclusione.
</p>

<p>
Svolgere, con maggiore o minore ampiezza, lo schema che abbiamo abbozzato, ci sembra il compito di una vera e propria Storia della logica, che finora si desidera<sup><a href="Section0016.xhtml#nota_35" id="nota_35_ritorno">nota 35</a></sup>.
</p>

</body>
</html>
