<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lineamenti di una logica come scienza del concetto puro, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>IV.</h1>

<h1>IL CONCETTO E LA RAPPRESENTAZIONE STORICA.</h1>

<p class="testo_destra" id="s_4_1_0">
I concetti nelle proposizioni estetiche.
</p>

<p>
Nell'esaminare i varii significati nei quali si suole adoperare la parola giudizio, e nel distinguere le tre diverse funzioni conoscitive alle quali essa si applica, noi abbiamo stabilito che il solo significato che sia proprio della scienza logica è il giudizio inteso come pura espressione di concetto, cioè come definizione. Ed abbiamo così escluso non solo le espressioni che non comunicano concetti, ma quelle anche che implicano qualcosa oltre il concetto, cioè un che di singolare, una rappresentazione; e i primi abbiamo detti proposizioni estetiche, i secondi giudizii singolari o individuali. Circa le proposizioni estetiche, non sarà superfluo ripetere, che il trovarsi in esse, mescolati o presupposti, concetti (come accade quasi sempre, appena siano un po' complicate), non muta in nulla la loro natura non concettuale; e ciò appunto perchè ogni analisi materiale o meccanica delle formazioni spirituali è da rifiutare come falsa, e queste son da comprendere e valutare sempre nella loro organicità e integrità, quali funzioni o, se piace meglio, stati d'animo, È evidente che quando Orazio intona:
</p>

<p>
<cite><span lang="la"><i>Dianam teneræ dicite virgines.....,</i></span></cite> o si rivolge affettuoso al suo Tibullo: <cite><span lang="la"><i>Albi, ne doleas plus nimio memor Inmitis Gliceræ.....,</i></span></cite> egli mescola alla sua esortazione e al suo conforto una lunga serie di concetti: la tenerezza delle vergini, l'immitezza di Glicera, il dolore di Tibullo e il suo persistente amore, e via dicendo; ma lo stato d'animo di Orazio è, in entrambe quelle effusioni, tutt'altro che da ricercatore di verità universali: e ciò basta a conferire e mantenere alle sue parole, per quanti concetti vi siano mescolati, il carattere di semplici espressioni estetiche. Nè sarà superfluo ricordare che anche le pure formazioni concettuali possono essere, a lor volta, ricche di rappresentazioni, le quali peraltro non ne alterano la natura, allorchè stanno come esempii, che si tolgano dalla storia o si fingano<sup><a href="Section0016.xhtml#nota_7" id="nota_7_ritorno">nota 7)</a></sup>.
</p>

<p class="testo_destra" id="s_4_2_0">
I concetti nei giudizii individuali.
</p>

<p>
Ma una speciale difficoltà sorge intorno ai giudizii individuali. Se, per un certo rispetto, essi sono del tutto simili alle espressioni estetiche, in quanto non definiscono nulla di universale e di concettuale, d'altro canto il concetto non vi appare come elemento che possa esserci o non esserci, e che, quando c'è, sia accidentale. Ognuno sente la profonda differenza degli «stati d'animo», dal caso in cui si effonde il desiderio: «vorrei che un mio figlio fosse buono», a quello in cui si afferma: «mio figlio è buono». O ‒ giacchè questi esempii di brevi proposizioni, tolti dall'ordinaria conversazione nella quale assumono a volta a volta colorito psicologico diverso, riescono, come si è notato, facilmente equivoci, ‒ ognun sente, la profonda differenza degli «stati d'animo», allorchè da Orazio, nelle odi citate, passi, per esempio, a Tacito, e cominci a leggere:  <cite><span lang="la"><i>Urbem Romam a principio reges habuere: libertatem et consulatum L. Brutus instituit</i></span></cite>. Qui i concetti della città, del governo regio, della libertà, del consolato, non stanno quali definizioni, come starebbero in un trattato di diritto pubblico o di filosofia del diritto, nè appaiono separati da rappresentazioni determinate, Roma, Lucio Bruto, quelle tali e tali epoche della storia di Roma, quei tali e tali re, quella tale e tale forma di consolato e libertà, con le sue determinate vicende. Pure, operano in un certo modo, con un certo particolar rilievo che non hanno i concetti che son fusi nelle produzioni meramente estetiche.
</p>

<p class="testo_destra" id="s_4_3_0">
Giudizii individuali e giudizii esistenziali.
</p>

<p>
Da che viene ad essi quel modo speciale, quel rilievo, quella gravità e solidità di determinazioni, che appare nel brano di Tacito? La risposta è pronta. Quei giudizii hanno un carattere, che manca alle mere proposizioni estetiche: non già che le prime, come stoltamente si dice, non esprimano verità: la poesia, l'arte è verità: ma le seconde esprimono un'altra forma di verità, che è la realtà. I giudizii individuali sono, anzitutto, giudizii di realtà: sono giudizii esistenziali.
</p>

<p class="testo_destra" id="s_4_4_0">
L'esistenza come predicato e la distinzione di soggetto e predicato nel giudizio individuale.
</p>

<p>
Ma il concetto di esistenza non ha più, in questo caso, quel senso generico che abbiamo riconosciuto ad esso per le affermazioni filosofiche, e che è involto nell'essenza stessa. Se è impossibile, dato che si pensi davvero ed esattamente il concetto di <i>virtù</i>, il pensarla come concetto non esistente, ossia come un universale non esistente, niente vieta che noi immaginiamo un individuo che non è mai vissuto, e un'azione che non è mai stata compiuta; come accade appunto nell'arte. Anche nell'arte vi ha, senza dubbio, una forma di esistenzialità, ma è la rappresentabilità per se stessa: per l'artista, in quanto artista, il suo mondo esiste. Il problema è, insomma, ammessa l'esistenzialità nelle rappresentazioni dell'arte, nelle idee della filosofia, nei giudizii individuali, intendere la speciale forma di esistenzialità, che ha luogo in ciascuna di queste classi di pensiero. E, nel caso che ora ci occupa, a noi pare che il criterio di distinzione sia dato con sicurezza. Nel giudizio individuale, e solo nel giudizio individuale, l'esistenza, è un predicato. Se per questa ragione si volesse dire che solo i giudizii individuali sono propriamente esistenziali, si dica pure: ciò diventa questione di terminologia.
</p>

<p>
Solo nel giudizio individuale l'esistenza è un predicato, perchè quando si afferma che «Napoleone è esistito», o che «i Francesi esistono», si dice cosa ben diversa dal caso in cui si afferma che «la virtù è». La virtù non può non essere: se si pensa, è. Napoleone è esistito, ma non esiste presentemente; il popolo francese esiste, ma un tempo non esisteva, e in un tempo futuro potrà non esistere. E l'esser predicato importa che nel giudizio individuale vi è anche un soggetto, a cui il predicato si applica; e cioè che in esso, e in esso solo, vale la distinzione di soggetto e predicato, non come arbitraria distinzione grammaticale, ma come reale funzione del pensiero. Infatti. solo nel giudizio individuale si ha una diversità di elementi, intuitivo ed intellettuale, rappresentazioni e concetti, che il giudizio unifica. È impossibile, nei giudizii individuali, pensare un concetto senza un'intuizione determinata, o un'intuizione priva di concetto.
</p>

<p class="testo_destra" id="s_4_5_0">
Esistenzialità nel giudizio individuale.
</p>

<p>
La necessità del carattere di esistenza è stata negata ai giudizii che esaminiamo, asserendosi che è possibile formar giudizii individuali senza che l'intuizione, cui il giudizio si riferisce, abbia realtà. Ma, pel fatto stesso che quel giudizio si formula, ‒ su ciò conviene insistere, ‒ l'intuizione riceve sempre carattere di verità esistenziale. Si è addotto l'esempio di una montagna d'oro, cui si può attribuire determinata forma e grandezza, misurabile in tanti metri cubi, del valore di tanti e tanti miliardi, e che pure non esiste. Ma tutte quelle qualifiche, di forma, grandezza, valore, etc., in tanto hanno significato in quanto la montagna d'oro esiste: se non esiste, tutto il discorso cade, è un discorso vuoto, da sciocco. E, se non cade, vorrà dire, tutt'al più, che ciò a cui il discorso si riferisce non è già la montagna ma la nostra immagine della montagna, la nostra costruzione psicologica, ‒ che è anch'essa reale ‒, la finzione da noi foggiata, ed alla quale si applicano non già le qualifiche immaginarie dell'immaginaria montagna, ma altre qualifiche, per esempio, se la costruzione sia utile a qualche scopo, se giovi a chiarire un teorema di geometria o di economia e simili: in quel caso il vero giudizio individuale è: «la montagna d'oro (la finzione della montagna d'oro) è opportuna, comoda, efficace (o inopportuna, incomoda, inefficace)». Il giudizio individuale, spostandosi l'esistenzialità, si è tutto spostato. Così i molteplici aggettivi o predicati di riprovazione, che si attira un briccone nella vita reale, cadono, perdono ogni valore logico, innanzi al briccone stesso trasformato in immagine artistica, la quale attirerà ora qualifiche di lode pel suo valore estetico: il fatto, che si giudica in essa, non è più il briccone, ma l'attività formatrice del poeta: l'esistenzialità si è spostata. E ci sembra perciò che stiano perfettamente nel vero quelle moderne dottrine sul valore, che sostengono essere presupposto di ogni giudizio valutativo la realtà, ossia l'esistenza, dell'oggetto che si valuta: solo inesattamente, e per uno scambio logico, si è potuto obiettare contro di esse che le immagini artistiche non hanno realtà eppure hanno valore e sono valutate. Il giudizio di valore su un fatto estetico non è fatto estetico: il fatto estetico è di là dalla realtà esistenziale, dalla intuizione predicabile con l'esistenza; ma il giudizio intorno ad esso concerne la realtà del fatto estetico cioè della funzione estetica, la realtà dell'irrealtà, l'opera del genio poetico o pittorico o musicale, che è anch'essa una realtà: giacchè la fantasia dell'irreale è, come fantasia, reale.
</p>

<p class="testo_destra" id="s_4_6_0">
Natura della esistenzialità.
</p>

<p>
Ribadito così il carattere esistenziale dei giudizii individuali e la necessità di questo predicato, che è il sostegno di tutti gli altri che possono applicarsi e senza il quale tutti gli altri non sarebbero predicati ma parole (nessun magistrato si dà la pena di pronunziar sentenza di condanna contro Jago, e nessun'accademia conferisce il premio di virtù a Pamela, nubile o maritata)<sup><a href="Section0016.xhtml#nota_8" id="nota_8_ritorno">nota 8</a></sup>, ‒ a noi non pare che sia possibile fermarsi all'esistenzialità come ad elemento ultimo ed irriducibile, come ad un concetto per sè evidente, o che sia stato già chiarito. Appunto perchè l'attenuazione di esistenza ha un carattere tutto proprio nei giudizii individuali, e non può confondersi con le altre affermazioni, esistenziali a modo loro, dalla filosofia e dall'arte, bisogna domandarsi donde quel concetto provenga, che cosa sia, come s'introduca e deduca nella filosofia dello spirito. È stato affermato che noi riconosciamo come reale od esistente ciò che è coerente con l'insieme dalle nostre rappresentazioni: ma il mondo dell'immaginazione è perfettamente coerente, eppure ciò non basta a dirlo di realtà esistente.
</p>

<p class="testo_destra" id="s_4_7_0">
Critica dell'esistenza come nuova forma teoretica.
</p>

<p>
O è forse, l'esistenzialità. una nuova forma teoretica, da aggiungere alle due che l'estetica e la logica hanno sceverato e dichiarato, la rappresentazione e il concetto, l'individuale e l'universale? Ma una forma teoretica importa che si possa elaborare, secondo essa, ogni apparizione della realtà: il mondo medesimo è da noi intuito come rappresentazione e, in uno stadio ulteriore, pensato sotto specie di eterno, come concetto. Dal punto di vista della rappresentazione, il mondo non è se non rappresentazione: dal punto di vista del concetto, non è se non concetto. Ma l'esistenza discrimina le rappresentazioni in rappresentazioni dell'esistente e in rappresentazioni del non esistente. Il mondo delle rappresentazioni non viene elevato a nuova forma, ma scisso in due classi. l'una delle quali richiama l'altra, se non proprio come sua antitesi, come la metà di un tutto. Nel pensamento dell'esistenza, dal punto di vista dello spirito teoretico, si avverte qualcosa che non è pura forma, almeno non è pura forma teoretica: qualcosa, che è come un'imposizione dal di fuori, di cui, in pura gnoseologia, non riesce di rendersi conto.
</p>

<p class="testo_destra" id="s_4_8_0">
Critica dell'esistenza come posizione.
</p>

<p>
Sembrerebbe perciò che non vi fosse altra via di uscita che di considerare l'esistenza come il riconoscimento di un dato, che lo spirito non crea, ma trova: che non nasce dallo spirito, ma viene imposto. Così l'esistenza è stata distinta dal pensamento logico come una posizione, nell'esempio famoso dei cento talleri, le cui qualità logiche sono precisamente le medesime, o che i cento talleri si abbiano in tasca o che s'immagini di averli, benchè, per altro riguardo, non sia punto il medesimo, così anche della ricognizione dell'esistenza si è fatta una misteriosa facoltà, che non è il puro pensiero, ma un intuito speciale, una fede, non riducibile a pensiero ed a critica di pensiero, e via dicendo. ‒ Se non che, questa via di uscita non è una via di uscita: essa mena a un inconciliabile dualismo filosofico, di pensiero e cosa, l'una di fronte all'altro, di atto di pensiero e atto di fede: dualismo, del quale non ci sarebbe certo da spaventarsi se poi fosse pensabile. Ma è tanto impensabile, che il cervello umano non è riuscito mai ad adattarvisi, se non in qualche breve periodo di stanchezza, per riprender fiato e rimettersi subito dopo nel suo aspro cammino verso la verità. Pensiero e cosa entrerebbero in contatto tra loro in modo non si saprebbe dir quale, con un contatto che è una metafora, di cui nessuno potrebbe assegnare il senso preciso quando si tratti non di due oggetti fisici, ma della cosa e del pensiero. La fede è una bella parola, ma solo quando <span lang="la"><i>quærit intellectum</i></span>: una fede fuori del pensiero, accanto al pensiero, irriducibile al pensiero, inassorbibile dal pensiero, è nulla, o è l'errore. Opporre idealità e realtà, è presto fatto; ma una meditazione seria mostra subito che ogni realtà è sempre idealità. ogni idealità è sempre realtà. I cento talleri che ho nell'immaginazione non sono meno reali dei cento che posso avere in tasca: con qual criterio distinguiamo l'una realtà dall'altra? quale è il carattere della prima, quale quello della seconda realtà?
</p>

<p>
Il tentativo di costituire il pensamento dell'esistenzialità in una terza forma teoretica, urta nell'assurdo; il tentativo di farne qualcosa di esterno ed estraneo all'attività spirituale, urta in altri e peggiori assurdi: la differenza fra esistente ed inesistente è incancellabile, ricorre in una lunga serie di nostri giudizii ed è fondamento indispensabile della nostra attività pratica. Come si esce dunque dalle difficoltà, senza sacrificare nè l'autonomia dello spirito, nè la verità dell'esistenza?
</p>

<p class="testo_destra" id="s_4_9_0">
Analisi del concetto di esistenza.
</p>

<p>
Non vediamo se non una sola via, e l'abbiamo in certo modo indicata in alcune frasi di cautela che abbiamo usato per incidente: il criterio dell'esistenza non è dato dalla sola forma teoretica, ma può esser dato dalla riflessione della forma teoretica su altre forme dello spirito. Esso appare estraneo allo spirito teoretico puro, che è mera rappresentazione e mero pensamento dell'universale: nè il poeta si cura della esistenza empirica delle sue fantasie nè il filosofo dell'esistenza di questo o quel fatto individuale: l'esistenza per l'uno consiste nell'immagine, per l'altro nell'idea. Ma il criterio dell'esistenza, nel senso dei giudizii individuali, può non essere estraneo allo spirito nella sua totalità e, visto in quella totalità, si dimostra intimo allo spirito e non già intruso dal di fuori.
</p>

<p>
Prendiamo una proposizione di mera rappresentazione, che non abbia pretesa esistenziale e ‒ sempre per la stessa ragione di escludere al possibile l'equivoco che è nelle frasi isolate e negli esempii astratti ‒ togliamola da una poesia. Orazio canta: <cite><span lang="la"><i>Vides ut alta stet nive candidum Soracte.....</i></span></cite> Il Soratte stava realmente, esistenzialmente, candido di neve nel momento in cui Orazio concepiva questa sua immagine? Non sappiamo, non potendosi desumere in niun modo da quell'effusione lirica: nè Orazio stesso, in quanto poeta poetante, lo sapeva: pel poeta, la realtà è la sua immagine, nè egli esce da essa per contrapporla ad altre; se pur non faccia talora la contrapposizione all'inverso come Onorato Balzac, che usciva dalla realtà allorchè doveva occuparsi delle miserie della vita quotidiana, e ci tornava quando ripigliava nell'immaginazione il filo dei suoi romanzi. È egualmente possibile e che Orazio abbia visto nel tal giorno del tale anno il Soratte candido di neve e lo abbia additato all'amico Taliarco, e che l'immagine gli si sia formata nell'animo senza che ei l'abbia percepita. Formata nell'animo, ma come? Se non l'ha percepita, come è nata? Di quella formazione, che non è percezione, deve esserci pure una ragion sufficiente, che ne spieghi la genesi. Ora la ragion sufficiente sarà stata, per esempio, nel desiderio e nell'aborrimento o in altra sfumatura di appetizione, che moveva l'animo di Orazio a rievocare come presente l'immagine altra volta percepita del Soratte, e, magari, a comporla e dilatarla con altre immagini di altre montagne e di altri spettacoli invernali. Così, dall'amore e dall'odio ‒ per prendere gli estremi ‒ la nostra fantasia vien popolata d'idoli e d'incubi. Se noi potessimo essere informati intorno alle circostanze precise di quel momento della vita di Orazio nel quale egli concepì l'ode all'amico Taliarco, potremmo risolvere la questione se Orazio vedeva davvero o immaginava soltanto il Soratte candido di neve. E la risoluzione sarebbe espressa da una di queste due proposizioni; «Il Soratte era candido di neve»; «il Soratte era candido di neve nel desiderio (nel timore, nella noia, nella nostalgia, etc.) di Orazio». Le quali proposizioni possono tradursi anche così: «è esistente che il Soratte fosse candido di neve»; «è inesistente che il Soratte fosse candido di neve: ovvero ‒ traducendo anche in un'altra forma quest'ultima ‒ è esistente che il Soratte fosse candido di neve nel desiderio di Orazio».
</p>

<p class="testo_destra" id="s_4_10_0">
Risoluzione di esso nella distinzione del teorema e del pratico.
</p>

<p>
Che cosa ricaviamo da queste sostituzioni di frasi nell'esempio citato? Che il cosiddetto inesistente è un esistente, ma di un genere diverso da quello dell'altro esistente: e, più precisamente, che ciò che il linguaggio maschera sotto la parola inesistente non è altro che l'esistenza di funzioni pratiche, delle appetizioni o volizioni, dal vago sospiro alla ferma volontà, dalla lieve scontentezza all'aborrimento. Ciò che si vuole, non esiste; cioè esiste, ma nella volontà. Non si tratta, dunque, nel criterio dell'esistenzialità, di distinguere la realtà in due classi, l'una di realtà, l'altra d'irrealtà; ma in due classi, entrambe di realtà. la seconda delle quali è realtà di appetizione, positiva o negativa, ossia di attività pratica, e di fronte alla prima appare irreale sol perchè è diversa.
</p>

<p>
Il primo uomo che ha avuta un'intuizione o l'uomo che ha avuta la prima intuizione (torniamo ancora una volta, e con le solite cautele, al mito del primo uomo e del primo fatto spirituale), non ha potuto desiderarla prima di averla, dacchè per desiderare era necessario conoscere, e <span lang="la"><i>ignoti nulla cupido</i></span>. Intuita quella realtà, se sorge in lui una volizione, l'intuizione di questo suo nuovo stato d'animo è bensì sempre intuizione di una realtà, ma di una realtà che specificamente si distingue dalla prima. Quel primo uomo, come poeta, non fa la distinzione: come poeta, allorchè si profonda nell'intuizione del secondo stato, ha obliato il primo, e perciò non può paragonarli tra loro. Ma lo spirito riflettente, che segue allo spirito poetico e forma i primi concetti di accaduto e di desiderato, di atto teoretico e di atto pratico, di primo e secondo genere di realtà, è in grado di discernere e dichiarare la prima realtà come esistente, la seconda (nel senso stabilito) com'inesistente, cioè altrimenti esistente. Che non si tratti di un inesistente assoluto, risulta dal fatto stesso che di quel cosiddetto inesistente si parla: del non esistente assoluto, del nulla, del vuoto, non si potrebbe neppur parlare.
</p>

<p class="testo_destra" id="s_4_11_0">
Spiegazione delle difficoltà delle teorie precedenti.
</p>

<p>
Se tale è l'origine del concetto di esistenza, se la distinzione che esso svolge coincide con la distinzione delle funzioni teoretiche dalle pratiche dello spirito, diventa chiaro perchè l'esistenza, rispetto alla forma teoretica, appaia come qualcosa di estraneo: è, infatti, una distinzione che nasce solo in rapporto ad un'altra sfera dello spirito, e quel rapporto le dà il contenuto. Ed è chiaro anche perchè riesca impossibile concepire il concetto di esistenza come qualcosa di definitivamente estraneo alla vita spirituale e di imposto <span lang="la"><i>ab extra</i></span>; giacchè quel contenuto è, a sua volta, dato da una forma, dalla forma pratica dello spirito, in quanto si distingue dalla teoretica. Infine, si comprende l'importanza fondamentale che ha la caratteristica dell'esistenza e dell'inesistenza, della realtà ed immaginarietà, nei giudizii individuali. È fondamentale, perchè la prima grande divisione che lo spirito trova in sè stesso è quella appunto di teoretico e di pratico, e da essa sola può procedere ad ogni ulteriore riconoscimento e qualificazione della realtà. Se ogni giudizio individuale implica la qualifica dell'esistenza, gli è perchè non è possibile giudicare di un fatto senza muovere dalla qualifica più semplice, che stabilisca l'ordine spirituale a cui appartiene, ossia se ciò che si pensa è un fatto, o è il fatto del desiderio di un fatto. E, pur continuando ora la nostra via e lasciando in disparte le varie conseguenze che da questo principio possono trarsi per la filosofia generale e per la critica filosofica, si può, per altro, facilmente intravvedere che non sono di piccola importanza.
</p>

<p class="testo_destra" id="s_4_12_0">
I giudizii individuali e la storia.
</p>

<p>
Le proposizioni estetiche o di mera rappresentazione, intellettualmente indiscriminata, costituiscono la poesia o l'arte in genere: le proposizioni concettuali, o definizioni, la filosofia: i giudizii individuali, col loro carattere esistenziale, e con la polarità di soggetto e predicato, dan luogo ad una terza serie di produzioni teoretiche, nate non già dal semplice incrocio o miscuglio delle due prime (con che non si uscirebbe dall'una o dall'altra), ma dal ripensamento delle prime mediante le seconde: ‒ alle proposizioni storiche, o storia senz'altro. Le proposizioni o giudizii individuali possono dunque dirsi anche proposizioni e giudizii storici. La teoria della storiografia, così trascurata dai filosofi, sembra essersi vendicata della trascuranza, introducendo nella logica i giudizii singolari e i dibattiti sull'esistenza (in senso storico), che vi han portato la confusione, ed impacciata la costituzione così di una logica rigorosa come di una rigorosa istorica.
</p>

<p class="testo_destra" id="s_4_13_0">
Senso filosofico della storicità.
</p>

<p>
Naturalmente, è da ripetere la solita avvertenza; i giudizii storici e la storia, di cui noi parliamo, sono giudizii storici e storia nel senso filosofico di queste parole, e si estendono quindi a tutte le conoscenze che rientrano in quel concetto, senza esclusione di alcuna e senza inclusione di elementi estranei, anche a rischio di urtare contro l'uso comune del linguaggio e il senso comune che su di esso si appoggia: allo stesso modo che per arte e per filosofia non abbiamo inteso l'attività professionale dei cosiddetti artisti e dei cosiddetti filosofi, ma tutto il poetare e il filosofare dell'uomo, di cui quelle classi di uomini sono manifestazioni bensì cospicue, ma non uniche nè isolate nè isolabili. A parecchi desterà certamente impressione di stravaganza, una fraseologia per la quale le importanti notizie che, chiacchierando per ozio con un amico, io gli comunico di «essermi stamane levato alle otto», e che «ieri il tempo fu bello», vengono chiamati giudizii storici: pensando che i giudizii storici debbano essere qualcosa di grosso, per lo meno l'annunzio di una battaglia, di una rivoluzione, o della morte di un re. Non altrimenti la vecchierella lombarda del Berni credeva che il papa non fosse uomo, «ma un drago, una montagna, una bombarda»!
</p>

<p class="testo_destra" id="s_4_14_0">
Carattere storico della percezione.
</p>

<p>
Ma quei parecchi resterebbero anche più sconcertati, se sentissero dire che tutti i nostri giudizii percettivi sono giudizii storici: eppure è incontrastabile che un fatto, nel momento ch'è percepito, è già un passato: il solo presente è il passato. Anzi, qui si vede chiara la ragione per la quale è da stimare del tutto erroneo il metodo di alcuni trattatisti di logica, che, come primo capitolo di questa scienza, o come prologo di essa, pongono la teoria della percezione, alla quale fanno seguire le teorie del concetto, del giudizio e del ragionamento. La percezione è già un fatto assai complicato, che suppone non solo la rappresentazione e il concetto, ma anche quella particolare unione di concetto e di rappresentazione, che è il giudizio esistenziale. Per dire: «questo è un cane», io debbo avere: 1. una rappresentazione; 2. il concetto del cane, con tutti gli altri concetti che esso implica; 3. stabilire la natura esistenziale della mia rappresentazione, applicando alla rappresentazione così elaborata il concetto di «cane»: con che si ottiene finalmente la percezione di quel cane.
</p>

<p class="testo_destra" id="s_4_15_0">
Totalità della realtà come storicizzabile.
</p>

<p>
In conformità di ciò che sì è detto del giudizio individuale, la storia non ha che fare con una parte della realtà, che avrebbe il bizzarro diritto di prender titolo di esistente di fronte a un'altra, che sarebbe scartata come non esistenza e vanità. La storia rende esistenti tutte le manifestazioni della realtà, qualificandole nella loro varia natura. Che cosa al racconto di un poeta, ‒ che è l'indistinto di quel che egli ha percepito, e di quel che ha desiderato, ‒ manca, perchè diventi racconto storico? Nient'altro appunto che la distinzione, la quale trasforma, di colpo, il racconto poetico in un insieme di fatti storici, di osservazioni del realmente accaduto e di non meno reali espressioni del meramente possibile. Onde la storia è così storia dei fatti accaduti come di ciò che gli uomini hanno voluto e non raggiunto, di ciò che essi hanno operato come di ciò che hanno sognato: è non solo storia della vita ma storia dell'arte: la poesia diventa anch'essa realtà storica, benchè realtà di poesia. L'inesistente è tanto, a suo modo, esistente, che forma oggetto di narrazioni storiche.
</p>

<p class="testo_destra" id="s_4_16_0">
La forma artistica della storia.
</p>

<p>
E, sempre in conformità della teorica dei giudizii individuali, nella storia si ritrovano due elementi, l'intuizione e il concetto, il soggetto e il predicato, l'intuizione chiarita bensì dal concetto, ma non risolvibile in questo, perchè la risoluzione abolirebbe il rapporto stesso di soggetto e di predicato. La storia presenta perciò, necessariamente, un fondamentale carattere intuitivo od artistico. Ha per soggetto una rappresentazione, e la rappresentazione è ineliminabile. Su di essa proiettano fasci di luce i concetti e la penetrano tutta, rendendola trasparente e splendente. Ma la luce intellettuale, che piove sulla rappresentazione, non può giammai mutar la rappresentazione in concetto. Se scienza, rigorosamente intesa, è conoscenza dell'universale e definizione del concetto, la storia non sarà mai scienza. Certo, anche la scienza prende di necessità una forma artìstica in quanto s'incarna, e; non può non incarnarsi, nella parola e in altri mezzi di espressione; ma nella scienza la forma artistica resta estrinseca e può perciò variarsi senza danno<sup><a href="Section0016.xhtml#nota_9" id="nota_9_ritorno">nota 9</a></sup>, laddove nella storia è costitutiva. Potrebbe dirsi ed è stato detto, ‒ che la storia è scienza bensì, ma scienza del singolo e dell'individuale; ma in questo caso non si è fatto nessun guadagno, salvo che di parole, occorrendo poi sempre sottodistinguere la scienza in scienza dell'universale e scienza del singolare, cioè in scienza senz'altro e storia. Purtroppo, ‒ dicono alcuni, quasi sospirando ‒ un certo elemento intuitivo resta ineliminabile dalla storia. Pur troppo, eh? Purtroppo, che la storia sia la storia?
</p>

<p class="testo_destra" id="s_4_17_0">
Carattere intuitivo dell'indagine storica.
</p>

<p>
Il carattere estetico della storia è mostrato anche da ciò che l'indagine storica, diversamente dall'analisi scientifica, adopera metodi affatto intuitivi. Ecco, io ricordo confusamente di aver parlato con qualcuno, poco tempo fa, e di avergli risposto con ira. È stato proprio così, e quando, e come? Le definizioni scientifiche, i ragionamenti astratti, non mi danno modo di venire in chiaro del mio dubbio: posso avere il poter di Mida e risolvere instantaneamente in concetti distinti tutto ciò che passa per la mia mente; ma quel potere mi lascerà nell'impotenza innanzi alla semplicissima domanda propostami. Ma io mi ripiego su me stesso, e ripercorro la serie più recente delle mie rappresentazioni, delle rappresentazioni di ciò che ho percepito e di ciò che ho fatto o voluto, procurando di rimettermele innanzi nella loro precisa fisonomia. E il risultato dell'indagine sarà, per esempio, che l'incidente, da me confusamente ricordato, ora che lo ricordo chiaramente, è stato nient'altro che una mia immaginazione o un mio sogno, qualcosa che è bene esistito, ma come movimento del mio animo sospettoso o irritato. L'indagine, che ha reso possibile di applicar la categoria dell'esistente e le altre qualifiche che la seguono, si è svolta nel cercar di rivedere tutte le mie rappresentazioni, in tutte le loro sfumature: una di queste che fosse mancata, una rappresentazione poco netta, una sfumatura troppo forte, avrebbe potuto condurmi a un risultato lontano dal vero. Si è detto che la storia si fonda sui giudizii memorativi: ma i giudizii memorativi sono appunto le rappresentazioni stesse, nella loro genuina fisonomia. Che poi tutti i più complicati procedimenti della ricerca storica, euristica, critica, comprensione, si riducano in ultima analisi a quel procedere elementare, è evidente sol che ci si rifletta un momento. Accertare un fatto attraverso i documenti che ci sono stati trasmessi significa esaminare, sempre col risalire alla psicologia dei loro autori, quanta parte di quei documenti sia di rappresentazioni foggiate artifiziosamente da interessi, quanta di rappresentazioni nate sotto l'impero di varie passioni ed esprimenti queste passioni, e scartando tutto ciò (storia delle falsificazioni, storia delle leggende etc.) come fatti densi esistenti ma di una categoria diversa da quella che si cerca, raggiungere e ritenere quella parte sola, che è stata percezione o rappresentazione dell'accaduto. Riconoscere autorità a una fonte o a uno scrittore, significa riconoscergli appunto ‒ lealtà, in primo luogo, questo s'intende ‒ ricchezza di rappresentazioni ed esattezza di ricordi, possesso di rappresentazioni vivaci di ciò che ha percepito.
</p>

<p class="testo_destra" id="s_4_18_0">
Il carattere antisistematico della storia. Impossibilità di criterio distintivo dei fatti in storici e non storici.
</p>

<p>
Al suo carattere estetico la storia deve anche la sua irriducibilità a sistema, essendo impossibile esaurire in uno schema di fatti mentali la realtà storica, come la filosofia ambisce di fare per la considerazione della realtà sotto specie di eterno. Storia è tutto ciò che accade: non si muove foglia che non dia luogo a un fatto storico: non c'è individuo, per quanto insignificante si possa comunemente giudicarlo, che non contribuisca in qualche modo alla storia, Non vi ha perciò altro motivo di ciò che viene assunto a tema di narrazione storica se non l'interessamento che il narratore prova per questa o quella parte della storia; e l'interessamento è irriducibile a criterio: è un fatto. La vita della storiografia mostra a chiare note il variar dell'interessamento che, per esempio, nel periodo delle lotte pel risorgimento nazionale, in Italia, faceva rivolger l'attenzione alla storia del movimento comunale o del formarsi di una nazionalità italiana, come ora le preoccupazioni pel problema sociale danno origine a tanti libri di storia dell'economia, delle lotte di classe, dei movimenti proletarii, dei tentativi d'organizzazione comunistica. Voler definire a priori qual personaggio o quale avvenimento sia storico e quale non storico, è pretesa vana, che anche di recente è stata rimessa a nuovo con la finzione degli individui teleologici, i quali sarebbero i veri e soli individui storici: come se ogni individuo, ogni pover'uomo, non fosse teleologico. Ovvero si è affermato che soggetto proprio della storia sono le personalità e non le masse, gli eroi e non il volgo; e, per contrario, da altri, che son le masse e non le personalità; quasi che le personalità non facciano parte delle masse e le masse non siano composte di personalità, Queste strane attenuazioni, questi veri atti di prepotenza, sono in parte mossi dal timore che il cervello umano non naufraghi nell'infinità dei fatti storici, o che, per la folle idea di afferrarli tutti, si lasci sfuggire quelli che più importano: in parte anche, da certo spirito pedantesco che vuole assicurarsi di posseder tutta la storia dell'umanità nella sua biblioteca, nel suo Cantù o nel suo Oncken: le <i>Opere complete</i> dell'umanità in edizione economica! Il primo timore è infondato: quando si è detto che ogni fatto è fatto storico, non sarà men vero che chi si mettesse a far la storia minuta di tutte le cacce di re Luigi XIV con l'elenco e la classificazione della selvaggina uccisa, e della distribuzione di essa ai personaggi di corte, e del modo in cui fu cucinata e mangiata da ciascuno, sarebbe un perditempo. E Io storico, che abbia elevatezza d'animo, e senso dei suoi doveri sociali, sa distinguere con occhio sicuro ciò che è degno e ciò che è indegno del suo interessamento. Circa poi l'idea pedantesca alla quale si è accennato, bisogna notare che non solo la storia del genere umano non viene esaurita da un libro, o da più libri, ma neppure da tutti i libri di storia, che si sono scritti o si scriveranno. I personaggi e gli avvenimenti, che le storie trascurano, non vengono, per questa trascuranza, aboliti dalla realtà: stanno lì, nel fondo della storia, silenti, invisibili, ma presenti; e di volta in volta, alla prima cagione d'interessamento, pronti a sbucar fuori. Il formalismo storico, che s'argomenta di chiudere l'immensa realtà in alcuni nomi e fatti e date, ‒ che solo in tanto hanno valore in quanto presuppongono il resto, ‒ non è meno erroneo del formalismo logico, che s'illude di rinserrare il pensiero in alcuni segni di parole, i quali in tanto hanno valore in quanto sono segni di un pensiero, che li trascende.
</p>

<p class="testo_destra" id="s_4_19_0">
L'elemento intellettivo e la soggettività storica.
</p>

<p>
Il forte rilievo che abbiamo dato al carattere intuitivo della storia ‒ e non in questo scritto per la prima volta ‒ è reso necessario dall'intellettualismo e matematicismo. che ha troppe volte attentato all'autonomia della storia, e ancora non cessa dai suoi tentativi, che ogni storico sul serio non può non giudicare, più che dannosi, ridicoli. Ma un rilievo non men forte è da dare, nel giudizio storico, all'altro elemento delle formazioni storiografiche, al concetto o predicato, all'elemento intellettuale, contro cui ha peccato il naturalismo e materialismo, quando ha preteso d'imporre alla storia la riproduzione del fatto bruto, decorando l'imposizione col nome di oggettività.
</p>

<p>
Contro l'oggettività, così comandata, si è reagito, da altre parti, con l'affermazione della soggettività, ineliminabile nello storico. Se non che, mentre la prima tendenza identifica l'oggettività con l'estensione dell'intelligenza, la seconda identifica di solito la soggettività coi sentimenti e le passioni, individuali e irrazionali, del narratore: e questa soggettività vale quell'oggettività. È ben chiaro che, sostenendo la soggettività storica, noi intendiamo non dei nervi e del capriccio del signor A. e del signor B., ma della mentalità umana: ossia di quella soggettività che coincide con l'oggettività, ed è anzi il solo senso legittimo della parola oggettività. Intendiamo, insomma, degli elementi intellettuali pei quali dalla mera rappresentazione si passa al giudizio individuale, ossia alla rappresentazione storica, la quale ha tutte le distinzioni intellettuali necessarie, dalla primissima della esistenzialità alle altre successive che sempre meglio la qualificano e rendono intelligibile.
</p>

<p>
Non c'è povero, non c'è minimo fatto che non abbia bisogno di un elemento intellettivo per diventar fatto storico. «È accaduto non so che», presuppone già che un non so che sia stato percepito, che non è, per esempio, la percezione di un desiderio. Ma il «non so che» diventa poi, determinandosi: «è accaduta una riforma legislativa», quando lo si illumini con uno speciale ordine di concetti, ossia quando si abbia e adoperi il concetto generale di riforma legislativa. E quella proposizione si determina sempre meglio storicamente, con l'uso degli altri concetti, di questo o quell'istituto giuridico, di queste o quelle norme precise che sono state promulgate. Che si possa comporre una narrazione storica senza avere idea di ciò che si narra, a mo' di fonografo o di asino portatore di misteri, era un pensiero riserbato al materialismo dei tempi nostri. Qualche secolo fa, ciò che si richiedeva allo storico era invece che narrasse la storia <span lang="fr"><i>en philosophe</i></span>, con la più completa penetrazione intellettuale.
</p>

<p class="testo_destra" id="s_4_20_0">
Esigenza di un sistema filosofico come base della storiografia.
</p>

<p>
E la menzione della filosofia non è senza ragione. Una storia verace suppone non solo, come si è detto, la vivacità rappresentativa, ma una solida filosofia. Il giudizio individuale vuole non solo la chiarezza del soggetto (rappresentazione), ma la chiarezza del predicato (concetto): una narrazione storica, vasto tessuto di siffatti giudizii, vuole la chiarezza di tutti i termini rappresentativi e la chiarezza di tutti i predicati, cioè un sistema di essi, una filosofia. E sarà tanto più perfetta, quanto sempre meglio controlli i documenti al lume di un'intelligenza filosofica, che sempre meglio si chiarifichi ed estenda. Molti che si affliggono cordialmente per le discordie intellettuali, che dividono gli uomini, per salvarli dalle discordie, o per salvare almeno la storia, sognano l'espediente di cacciar da questa gli elementi intellettivi: press'a poco come se, per impedire agli uomini di soffrir la fame, si proponesse di ammazzarli. Il rimedio invece, il solo rimedio, è da cercare nel potenziamento della discussione intellettiva: e, per non mettere il carro innanzi ai buoi, ogni storico deve cominciare col distruggere la discordia in se medesimo, dando coerenza e verità ai suoi pensieri, lavoro che contribuirà a promuovere l'accordo delle menti nel solo senso legittimo, che è l'accordo nel vero: non l'accordo nell'ignoranza, o peggio ancora, nella imposizione, nella convenzione e nella setta.
</p>

<p class="testo_destra" id="s_4_21_0">
La teoria dei fattori storici, e la filosofia della storia.
</p>

<p>
Un'altra manifestazione del medesimo bisogno, di conquistare, per l'intelligenza della storia, un sistema di concetti, è la richiesta che si affaccia spesso, e che si è tentato in varii modi di soddisfare, di una teoria dei fattori storici. Ma che cosa è una teoria dei fattori storici se non il sistema delle forze che muovono in perpetuo la storia, la storia ideale eterna sulla quale corrono nel tempo le storie particolari, cioè la realtà contemplata sotto il suo aspetto universale, cioè tutto il sistema filosofico? Sappiamo bene che come fattori storici si adducono, di frequente, concetti malamente analizzati, come la razza, l'ambiente, l'individualità, i rapporti di produzione economica: ma ciò vuol dir soltanto che bisogna analizzarli meglio e risolverli nei fattori veri. Ad ogni modo, i fattori storici non sono nulla di empirico, nulla che sia storicamente afferrabile come fatti particolari: non sono fatti, ma fattori, cioè produttori di fatti, anima ed essenza di essi. Ed appunto perchè la teoria dei fattori storici è tutta la filosofia, non si può parlare di una filosofia della storia in senso specifico, come se si potessero concepire leggi storiche, diverse dalle leggi della realtà, proprie degli avvenimenti individuali in quanto individuali: modo di vedere che altera insieme la filosofia, individualizzandola, e la storia, generalizzandola.
</p>

<p class="testo_destra" id="s_4_22_0">
Le divisioni della storia.
</p>

<p>
Sul sistema dei concetti riposano anche, in quanto sono legittime, le divisioni della storiografia. Lasciando da parte quelle semplicemente empiriche, con delimitazioni alla buona, ‒ come sarebbe la storia del secolo decimottavo, o quella del popolo tedesco, ‒ le divisioni razionali di storia artistico-letteraria, filosofica, scientifica, politica, etc., sono fondate sul sistema delle attività teoretiche e pratiche dello spirito umano; e dall'indole di ciascuna di queste attività derivano la loro speciale fisonomia, non essendo possibile trattare con criterio pratico la storia della filosofia, senza che cessi di essere storia della filosofia, mutandosi in storia della vita pratica; o con criterio filosofico la storia della poesia e dell'arte, senza che cessi di essere storia artistica e letteraria, lasciando in mano allo storico soltanto lo scheletro filosofico di certe opere d'arte, cioè per l'appunto un contributo alla storia della filosofia. Il concetto del progresso, fondamento di ogni narrazione storica, è identico, quando sia filosoficamente e non volgarmente inteso, col concetto dell'attività spirituale; e prende tante varie forme quante sono le forme di questa attività<sup><a href="Section0016.xhtml#nota_10" id="nota_10_ritorno">nota 10</a></sup>.
</p>

<p class="testo_destra" id="s_4_23_0">
I giudizii di valore nella storia e l'imparzialità storica.
</p>

<p>
La dilucidazione dell'elemento intellettuale, necessario in qualunque storia ‒ del predicato concettuale nel giudizio storico, ‒ assorbe anche l'altra questione: se e fino a qual punto si possano introdurre valutazioni, o giudizii di valore, nella storia. I giudizii di valore, presi come reazione individuale, sentimentale e irrazionale del narratore, non possono aver parte alcuna nella storia: non possono essere neppur tollerati, non si saprebbe poi per quale indulgenza. I giudizii di valore, presi invece nel loro vero significato, che non è altro se non il riconoscimento razionale della natura dei fatti che si narrano, vi hanno parte, sempre, in ogni più piccola affermazione storica: giacchè essi sono il medesimo di quello che si è chiamato elemento intellettivo o universale, indispensabile alla costruzione del giudizio storico, del quale forma il predicato, verbalmente espresso o sottinteso che sia. Si obietta: ponete un cattolico, da una parte, e dall'altra un protestante, a narrar la vita di Lutero; in qual modo costoro potranno fare lavoro storico obiettivo, se non astenendosi il primo da ogni valutazione cattolica, il secondo da ogni valutazione protestante, e incontrandosi così sul terreno neutro della verità storica? Ma quel terreno neutro è inconcepibile, che nessuno, per quanto si proponga di non giudicare, può impedire il funzionamento della sua mente, e, tutt'al più, riuscirà a falsificarne o ad oscurarne l'espressione: onde, in quel caso, la narrazione non si potrà lealmente costruire se non accettando come premessa o la verità cattolica o la verità protestante o un'altra qualsiasi, ma determinata. E, per costruirla solida e resistente alla critica, conviene che la promessa sia solida e resistente. Anche questo tentativo, dunque, di sfuggire al fato del pensiero, è precluso: bisogna pensare e risolversi, cioè concludere.
</p>

<p>
Resta infine da accennare che la raccomandazione di astenersi nel racconto storico dai giudizii di valutazione, può avere un significato affatto diverso da quello sinora esaminato; e cioè che lo storico, nel narrare la storia, pure rischiarandola, come è suo obbligo, col lume delle idee, non soffochi, sotto l'esposizione di queste, il materiale di fatti che ha l'obbligo di rendere intelligibile; che il predicato non occupi tanto spazio da non lasciar luogo pel soggetto, per la rappresentazione; che, insomma, essendosi promessa una storia, non si dia invece una teoria. In questo significato, la raccomandazione è da accettare, perchè ragionevole. Anzi, proprio per questa ragione, a noi sembra che non possa ammettersi la partizione, che è stata enunciata pel passato, della storia, in storia narrativa e storia riflettente.
</p>

<p class="testo_destra" id="s_4_24_0">
Critica della divisione della storia in narrativa e riflettente.
</p>

<p>
Questa partizione non designa già due specie di storia, ma indica il doppio pericolo al quale ogni lavoro storico è esposto: la sua doppia degenerazione e squilibrio, dal lato della rappresentazione e dal lato della riflessione, dal lato del soggetto e da quello del predicato. Vi è stato un periodo della storiografia (il periodo romantico), nel quale si è esagerato l'elemento del pittoresco, minacciandosi di trasformare la storia in decorazione e coreografia, in sfilata di personaggi e di aneddoti curiosi. Ma ve ne sono stati altri in cui si è esagerato l'indirizzo opposto, e si è richiesta una storia scheletrita, una storia d'idee. Anche ai tempi nostri si sente spesso l'esagerazione in quello che altrove ho denominato la storiografia formulistica (o sociologica), per la quale si crede di aver detto tutto quando si è detto che le crociate dell'XI secolo, e l'impresa dell'Europa contro la Cina sul finir del XIX, furono guerre di depredazione; che la battaglia di Legnano fu la resistenza vittoriosa della borghesia italiana del secolo XII contro il feudalismo imperiale, come la <span lang="fr"><i>canonnade</i></span> di Valmy quella della borghesia francese contro la vecchia Europa; che il tumulto dei Ciompi fu un movimento proletario, come un movimento proletario la <span lang="fr"><i>Commune</i></span> di Parigi del 1871; e che Napoleone entra nella classe degli Attila, dei Tamerlano, dei Gengiskan: e si spera così di poter, una volta o l'altra, rappresentare i fatti storici a mezzo di formule algebriche. Ma, come l'indirizzo pittoresco aveva il torto di trascurare l'intelligenza della storia, cioè la trama concettuale d'idee sulla quale il disegno storico deve essere trapunto: così l'indirizzo formulistico ha il torto di trascurare il disegno per la trama, e offrirci un canovaccio sul quale un fantoccio schematico può essere indifferentemente considerato come un oplita greco o un legionario romano, un borghese di Firenze e un borghese delle Fiandre, un <span lang="fr"><i>sansculotte</i></span> parigino o un lazzaro napoletano. L'elemento intuitivo e l'intellettivo debbono, nella storia, stare in perfetto equilibrio, o meglio, compenetrarsi perfettamente.
</p>

<p class="testo_destra" id="s_4_25_0">
Unità dei due elementi nel giudizio storico, e indistinguibilità di stadii nel pensiero storico.
</p>

<p>
Essi, infatti, sono distinguibili solo nell'analisi astratta. Intuizione e concetto, poesia e filosofia, fantasia e ragionamento, sono i due presupposti della costruzione storica; ma questa è atto unico e indivisibile, una nuova intuizione, concreta e individuale come l'artistica, distinta come è distinto il concetto logico. Per questa unicità della funzione storica, non vi ha momento, nel processo di essa, in cui i due elementi, il documento e l'interpetrazione, il fatto e l'idea, l'intuizione e il concetto, appaiano separati: la distinzione dei tre stadii, della raccolta del materiale storico (euristica), dello sceveramento di esso (critica), e della interpetrazione (comprensione), che è consueta nei manuali di metodo storico, ha valore affatto empirico. I tre momenti non son tre, ma uno: alla sua prima mossa, lo storico trova, critica ed interpetra; e trova, solo in quanto critica ed interpetra. Non parliamo del quarto stadio, dell'espressione (esposizione), che non si aggiunge, anzi è inscindibile dai precedenti, per la legge a noi già nota dell'identità d'intuizione ed espressione. Tutte queste distinzioni sono descrizioni estrinseche e all'ingrosso, che vorrebbero ritrarre il metodo di lavorare, usuale nello storico di professione, il quale <i>prima</i> fruga gli archivii e le biblioteche, poi esamina l'autenticità dei documenti trovati, <i>poi</i> ancora cerca di comprenderli, e <i>in ultimo</i> cura la bella forma di esposizione. Ma la descrizione, se può riuscir comoda, è affatto arbitraria e antifilosofica.
</p>

<p class="testo_destra" id="s_4_26_0">
La storia come risultato dell'arte e della filosofia. <br/>L'intuizione intellettuale.
</p>

<p>
La perfetta compenetrazione dell'intuitivo e del concettuale, del sensibile e dell'intelligibile, assegna alla storia il suo posto e la sua importanza; e ne fa il risultato, cui mette capo non solo l'arte, ma la filosofia. Ci sembra che ciò sia qualcosa di meglio che non rivendicare, irrazionalmente e sofisticamente, alla storia il titolo di scienza: essa non è scienza, non perchè sia alcunchè di vano e d'inferiore alla scienza, ma perchè presuppone e compie la scienza, cioè la filosofia. Il filosofo, che guarda il cielo e non riconosce la terra sulla quale pone i piedi, è un'astrazione o una deficienza: il concreto, il perfetto è l'uomo che immagina, pensa e riconosce l'immaginato: l'uomo, che vive la realtà nell'intuizione artistica, la pensa nel concetto filosofico, la rivive nella riflessa intuizione storica, nella quale si acqueta compiutamente, perchè il circolo del pensiero è chiuso. Potrebbe dirsi che la tanto cercata intuizione intellettuale, ‒ se e quando risponde a qualcosa di reale, è nient'altro che l'intuizione storica.
</p>

</body>
</html>
