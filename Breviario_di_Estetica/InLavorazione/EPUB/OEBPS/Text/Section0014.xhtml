<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

  <p class="testo_centrato">	
  <h1>
  		II<br/>SPIRITO E NATURA
  </h1>
  </p>
  
  <p>
  Piuttosto giova considerare in quali modi la posizione delle due scienze moderne e mondane concorra a chiudere, come si è detto, il cerchio dell’immanenza: al qual fine ci soffermeremo alquanto sopra il più grave dei dualismi che impedivano e impediscono quella chiusura: il dualismo di spirito e natura.
  </p>
  
  <p>
  Un dualismo che, a ben considerarlo, è un groppo di dualismi, che bisogna distrigare ad uno ad uno, e dei quali il primo, che nasce nella credenza volgare e di essa si pasce e vi riattinge di continuo la sua forza, consiste nel porre due ordini diversi di realtà, e come due mondi diversi: quello che si dice dell’uomo e quello che si dice della natura e che abbraccerebbe tutti gli altri esseri, dagli animali ai sassi; o il mondo della coscienza e quello dell’inconscio, il mondo della vita e quello della meccanicità, e come altrimenti si determinino e più particolarmente si costituiscano siffatti due mondi. Sebbene fondato non sulla critica ma sull’immaginazione, questo dualismo è stato ed è dei più tenaci; e, per questa tenacia, il pensiero, che pure non può per proprio istituto accettare nessun dualismo, invece di criticarlo e di negarlo senz’altro ha dapprima procurato di serbarlo e insieme d’interpretarlo mercé una sorta di spiritualizzazione del secondo termine, della natura: assunto contradittorio, nel quale il pensiero finisce col cedere le armi all’immaginazione. Il che si mostra già nella forma più ingenua di questa soluzione, nella filosofia della natura del Rinascimento, che introdusse una varia mitologia, pitagorizzante, personificante o animistica; ma più aperto apparve nelle filosofie della natura di fattura idealistica e romantica, le quali, del resto, al loro primo disegnarsi, incontrarono oppositori di principio, come il Fichte, che le dichiararono «fantasticheria» («<spam lang="de">Schwärmerei</spam>»). Si fondavano esse sul concetto di un «altro» dallo spirito, di un «altro in sé», di un inconscio assoluto (quasi sia pensabile alcunché di assolutamente inconscio), e confermavano cosí quel dualismo iniziale e fondamentale; ma poi si argomentavano di averlo superato col considerare questo «altro» e questo «inconscio» come «logo alienato» o «pensiero pietrificato», del quale entravano nell’impegno di penetrare e ricostruire la dialettica inconscia o alienata. Importa poco che questa dialettica fosse di tipo schellingiano o di tipo hegeliano, per gradi o per triadi, perché il metodo rimaneva sostanzialmente il medesimo, o che la natura fosse trattata con le categorie dello spirito e con quelle sole del logo, e sempre arbitrario, operante con metafore e analogie immaginose; e, in vero, quelle filosofie sono state sfatate non solo e non tanto dalla critica del loro assunto logico, quanto dalla celia che ha investito i detti che si sono serbati di esse o che sono stati ingegnosamente coniati per parodia, come questo: che «il diamante è il ciottolo pervenuto alla coscienza di sé stesso», o l’altro: che «l’uragano è la febbre della natura», e simili. Del pari che nella filosofia della natura del Rinascimento, con la quale avevano affinità ideali e anche relazioni storiche, ricorreva anche talvolta in esse il pensiero o la speranza dell’arte magica da ritrovare ed esercitare.
  </p>
  
  <p>
  Quel che, togliendo la base stessa a codeste costruzioni, dà altro indirizzo al problema della natura, è la considerazione gnoseologica onde ci si è a poco a poco avveduti che non sussistono già due ordini di realtà o due mondi, l’uno spirituale e l’altro naturale o materiale, l’uno governato dalla finalità, l’altro sottomesso alla causalità, l’uno vivente e l’altro meccanico, ma che l’unica compatta inscindibile realtà può essere a volta a volta elaborata secondo i concetti di spirito, vita, fine, e secondo quelli di materia, causa, meccanismo. Cosicché quel doppio ordine di reali e quella dualità di mondi si disvela non altro che la proiezione fantastica di un duplice fare dello spirito umano; e tanto poco è reale per sé che, nonché gli animali e i vegetali e i metalli e le pietre, ma l’uomo stesso e i suoi sentimenti e i suoi pensieri e le sue azioni, e le opere che esso crea, e la sua storia, possono essere schematizzati, naturalizzati e meccanizzati e deterministicamente atteggiati, come infatti si usa nelle tante scienze naturalistiche che prendono a materia la vita dello spirito, da quella sorta di zoologia che è la psicologia empirica a quella sorta di fisica che è la linguistica delle leggi fonetiche. Senonché questa dottrina della duplice forma di elaborazione del reale, ove sia intesa come una dualità di modi del pensiero stesso, finalistico l’uno, causalistico l’altro, dissipa bensì il fantasma della natura nel significato anzidetto, ma minaccia insieme d’infirmare anche il concetto dello spirito, perché l’unica realtà, pensata alternamente in due diversi modi, sarebbe in due diversi modi falsificata e in sé resterebbe impensabile e inconoscibile. Per uscire da questa stretta, non c’è altra via che riporre e riconoscere in uno solo di quei due modi il genuino pensiero e la verità, e attribuire all’altro un ufficio meramente pratico e strumentale o «economico», com’è stato chiamato; e ciò appunto è avvenuto mercé la moderna critica delle scienze, che, voglia o no, e si attardi pure in posizioni intermedie e insostenibili come quelle dell’intuizionismo e del fenomenismo, conduce per logica necessità a stabilire e a rinsaldare l’unica verità del pensare speculativo e della concezione spiritualistica assoluta della realtà come storia, e a dimostrare che tutto quello che nelle scienze naturali è conoscenza di verità, è conoscenza storica. Sempre più ai nostri giorni assistiamo a questo rilievo dato alla realtà concreta, individua e storica nella considerazione della cosiddetta natura<sup><a href="Section0015.xhtml#nota_5" id="nota_5_ritorno">nota 5</a></sup>.
  </p>
  
  <p>
  Ma il dualismo di spirito e natura ritiene un secondo significato, al quale questa gnoseologica dissoluzione e risoluzione del concetto di natura non soccorre a pieno, perché, negata la natura come ordine di realtà e mondo particolare, par che essa si ripresenti nello spirito stesso come quel qualcosa che il pensiero si trova dinanzi e che è il suo oggetto, come dualismo di soggetto ed oggetto. Che cos’altro è, infatti, l’oggetto, l’oggetto per sé, come altro dal soggetto, se non il fantasma ritornante di quell’inconscio, di quel non-spirituale, di quella materia, di quella natura, non disciolta dalla critica, o imperfettamente disciolta, o disciolta per un istante e subito poi ricomposta dalla tenace immaginazione, e che perciò ricompare in nuovo atteggiamento? E poiché tale esso è, tutti gli sforzi che si adoperano per riassorbirlo sono altrettanto vani quanto quelli delle vecchie filosofie della natura, e riescono a tautologie e a bisticci, come quando s’insiste sulla dualità che è unità del rapporto di soggetto-oggetto, e si riecheggiano i termini del problema senza risolverlo, o si cerca di <spam lang="la"><i>escamoter</i></spam> l’oggetto, facendolo scomparire e poi ricomparire come il fatto di fronte all’atto, e cioè come natura di fronte a spirito, o come il passato di fronte al presente, nuove temporali metafore di natura e spirito, e con altrettali giochetti di sublime metafisica. D’altro canto, la dissoluzione che si è compiuta della meccanica natura in quanto realtà, costringe bensì alla conclusione che l’oggetto non può essere la non più sussistente natura, ma non dice che cosa sia ciò che il pensiero pensa come proprio oggetto; e questa indeterminatezza lascia aperto il varco al riapparente fantasma della natura. Logicamente, l’oggetto non può essere, a sua volta, se non spirito; ma non quel modo dello spirito che è il pensiero, che per l’appunto funge da soggetto e non da oggetto: quale, dunque? Le due scienze filosofiche, che abbiamo dette precipuamente moderne e che si riferiscono l’una alla praxis nella sua vita dinamica e passionale, e l’altra alle figurazioni della fantasia, apprestano i dati necessarî alla soluzione del problema, svelandoci l’oggetto per nient’altro che quella vita passionale, quegli stimoli, quegli impulsi, quel piacere e dolore, quella varia e molteplice commozione, che è ciò che si fa materia della intuizione e della fantasia e, attraverso essa, della riflessione e del pensiero<sup><a href="Section0015.xhtml#nota_6" id="nota_6_ritorno">nota 6</a></sup>.La verità, in conseguenza di questa concezione, non sarà, dunque, da definire, come nella scolastica, <spam lang="la"><i>adaequatio rei et intellectus</i></spam>, giacché la <spam lang="la"><i>res</i></spam> come <spam lang="la"><i>res</i></spam> non esiste, ma piuttosto (prendendo, ben inteso, in modo metaforico il concetto dell’adeguazione) <spam lang="la"><i>adaequatio praxeos et intellectus</i></spam>. Che la «natura» si identifichi col pratico processo dei desiderî, degli appetiti, delle cupidità, delle soddisfazioni e insoddisfazioni risorgenti, delle congiunte commozioni, dei piaceri e deidolori, balenò già a filosofi come il Fichte e lo Schelling e dié il tema all’opera dello Schopenhauer; ma quei filosofi, e segnatamene lo Schopenhauer, posero la Volontà metafisicamente, fuori dello spirito, tanto che la immaginarono cieca, e del pensiero o della rappresentazione fecero un <spam lang="la"><i>posterius</i></spam>, allo stesso modo che metafisicamente lo Hegel concepì il Logo e lo mise a fondamento della natura e dello spirito, e altri assai minori trattarono similmente altre forme spirituali, come il Frohschammer, che conferí quella dignità alla Fantasia, e lo Hartmann, che la assegnò all’Inconscio. Bisogna, invece, concepirla dentro lo spirito, come una particolare forma o categoria dello spirito stesso, e come la più elementare delle forme pratiche, quella nella quale anche la forma pratica superiore, ossia l’eticità, perpetuamente si traduce e si incarna, e nella quale il pensiero stesso e la fantasia s’incorporano, facendosi parola ed espressione e passando, in questo farsi, per le pratiche vicende di tutte le commozioni, e per le antitesi del piacere e del dolore. Il pensiero, anche quando pensa e critica gli altrui pensieri e ne svolge la storia, non pensa il pensiero ma la vita pratica del pensiero, perché il pensiero è sempre il soggetto che pensa e non mai l’oggetto pensato. Che cosa, infatti, vuol dire pensare, poniamo, un pensiero di Emmanuele Kant, se non pensare Emmanuele Kant in un momento del suo fare, in uno sforzo di attenzione e tensione, con le sue esperienze, i suoi affetti, i suoi dubbî, le sue domande, e coi mezzi onde procurò di soddisfarle: cioè riflettere sopra una vicenda pratica, se anche di una pratica che era rivolta al cogitare? E perché mai rifletteremmo su di essa se non per risolvere un nostro problema mentale, la cui soluzione è essa, e non il pensiero di Emmanuele Kant, il pensiero di quell’atto?
  </p>
  
  <p>
  E, pur tuttavia, neanche quest’ulteriore discacciamento che si è eseguito, rispetto alla natura, del rapporto di soggetto e oggetto, esaurisce la serie dei dualismi e libera interamente da quel fantasma; perché, ecco, esso si riaffaccia, e ci turba, e ci offende, come forza che grava sulla nostra vita spirituale, e vi entra per spezzarla e disgregarla, e spinge la nostra volontà al male, la nostra mente all’errore. <spam lang="fr"><i>La nature: voilà l’ennemie</i></spam>: quella tale natura materiale, meccanica, deterministica, che sta contro lo spirito, ai suoi fini, ai suoi ideali, alla sua libertà; o quella volontà schopenhaueriana, posta come natura, e fonte del dolore e del male, che non è dato estinguere in noi neppure (checché allo Schopenhauer piacesse di asserire in proposito) mercé della rinuncia al volere, che è a sua volta un volere, né mercé dell’ascetismo, che è un processo continuato di volizioni. Ma, se non abbiamo mai rinvenuto una natura fuori dello spirito, nemmeno possiamo pensarne poi una contro lo spirito; e se il male e l’errore sono dentro allo spirito, essi non possono essere natura. E che cosa saranno allora? Non certo, come si è dimostrato dell’«oggetto», una forma dello spirito, perché, in tal caso, avrebbero carattere positivo e non già negativo, sarebbero bene e verità e non male ed errore, e invece il male e l’errore si presentano terribilmente negativi. Ma neppure una mera apparenza o parvenza, perché, in questo secondo caso, la lotta contro il male e l’errore perderebbe ogni serietà, sarebbe una finzione di lotta, o, tutt’al più, un delirio di follia; e, invece, quella lotta è terribilmente seria e reale. Non resta se non che sia le due cose insieme: un qualcosa di positivo che assume sembianza di negativo nello sforzo del passaggio da quella forma di positivo a una positività di forma superiore, in modo che lo sforzo e la lotta sia seria; e che non già quel positivo da cui ci si è distaccati sia per sé male, ma il ricadere in esso; e questo stesso ricadere abbia del contradittorio e perciò anche del doloroso e vergognoso, perché, una volta avvenuto il distacco, non è dato tornare senz’altro alla condizione di prima, e tornarvi col rimorso non è la condizione di prima, la quale si poteva chiamare d’ingenuità e d’innocenza. Ora, c’è, nella sfera dello spirito pratico, un positivo di grado inferiore e un altro di grado superiore? Soccorre anche qui la scienza dell’utile, dell’edonistico, del <spam lang="la"><i>quod mihi placet</i></spam>, degli affetti e delle passioni e tendenze che per l’appunto nel comune discorso si chiamano «naturali», e che quella scienza ha teorizzato come l’elementare e generale forma della praxis. Questa forma è distinta dalla superiore ed etica, ma non però è direttamente a lei opposta, e tale si configura solamente quando, sull’uomo utilitario sorgendo l’uomo morale e dalle azioni d’interesse personale passandosi a quelle del dovere, si compie un processo di distacco, lungo il quale si svolge la varia fenomenologia del male, dalla fuggevole e presto discacciata tentazione man mano alla ricaduta parziale e a quella che sembra totale e abissale, dalla contrarietà del piccolo fallo commesso al rimorso atroce del gran peccato, dalla risolutezza coraggiosa allo smarrimento ed avvilimento, e da questo poi, di nuovo, al risorgimento, alla riscossa e alla redenzione. Il male è, dunque, lo spasimo del ricadere senza ricadere dalla moralità nella mera e «naturale» utilità, la quale tuttavia, per sé presa, sebbene rispetto all’altra sia un bene inferiore, nondimeno è un bene e non un male, un positivo e non un negativo. Coloro che perfidiano a rifiutare la forma spirituale dell’utile, ponendo unica forma pratica la moralità, è da temere che siano condotti a ciò non da una troppo energica coscienza della moralità, ma, per contrario, da una troppo debole, vacua e floscia, giacché essi tolgono alla moralità il carattere combattente o la mettono a combattere comicamente contro le ombre di sé stessa. Ma il concetto dell’edonistico o dell’utile, che l’Economica porge, non solo le serba questo carattere combattente, sí anche le rende possibile la vittoria, che sarebbe impossibile se il male, invece di sorgere in noi come crisi del nostro sforzo di crescenza e di elevazione, s’introducesse brutalmente nel nostro spirito come un cuneo spinto dalla prepotenza di una forza extraspirituale, che sarebbe la natura o la materia.
  </p>
  
  <p>
  Cosí le due scienze spiccatamente moderne, l’Estetica e l’Economica, menano a conciliare spirito e senso, a liberare lo spirito dall’incubo di una natura esterna, a spiritualizzare l’oggetto del soggetto, e ad interiorizzare la lotta del bene col male, escludendo il trascendente, attuando l’assoluta immanenza: due scienze per eminenza mondane. E non parrà strano che un vecchio loro cultore, il quale ne ha tratto gran beneficio di luce per la sua vita spirituale, abbia voluto, negli ultimi suoi anni, comporre di esse questo piccolo eulogio.
  </p>
  
  <p class="fine_paragrafo">
    <date>1931</date>
  </p>
</body>
</html>
