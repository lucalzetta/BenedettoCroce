<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

  <p class="testo_centrato">
  <h1>
  LE DUE SCIENZE MONDANE
  </h1>
  <h2>
  L'ESTETICA E L'ECONOMICA
  </h2>
  <h1 class="maiuscoletto">
  		I <br/>Spirito e senso
  </h1>
  </p>
  <p>
  Un tratto che in modo assai evidente segna la differenza dell’età moderna dall’età medievale, è il risalto che nell’età moderna sono venute prendendo la vita della politica e dell’economia, e quella, in tutte le sue forme, dell’arte.
  </p>
  
  <p>
  Con questo non si dice che nel medioevo non fossero vita economica e politica e vita artistica, ché anzi, col parlare di minore e maggiore risalto, si riconosce che vi furono. Come nessun individuo vive senza quei due organi spirituali, cosí nessun’età, neppure la più barbarica o primitiva; e, specie in fatto d’arte e poesia, si ebbero allora talune manifestazioni potenti. Si vuole dunque soltanto affermare, e far bene avvertire, che, nel complesso della società medievale, l’accento non batteva su quelle parti; e chi desiderasse di questa affermazione una preliminare conferma quasi intuitiva, non avrebbe se non a girare lo sguardo sugli edifizî o ruderi di edifizi che ancora si vedono di quella società, particolarmente dell’alto medioevo, chiese e monasteri e castelli, e confrontare con lo spettacolo dei paesi moderni, fitti di opificî ed emporî e banche e borse e camere di deputati e palazzi di ministeri, e di musei e pinacoteche e case di esposizione e teatri e scuole, e simili. Un’altra conferma si trarrebbe subito da una altresí rapida considerazione di ciò che furono, in genere, la poesia, letteratura e arte nel medioevo, in gran parte didascaliche ed esortatorie e narrative ed allegoriche, e ben di rado personali o liriche; e di ciò che fu la sua politica, che, dove non ubbidiva ad elementari necessità vitali di mantenimento e di difesa, s’indirizzava a fini oltramondani, donde le crociate per l’acquisto del sepolcro di Cristo e gli accordi e le discordie tra Chiesa e Impero; e della sua economia, ritornata prevalentemente «naturale», con poca industria e scambî. Una rivoluzione ebbe cominciamento, quando i comuni italiani, e i grandi monarchi normanni e svevi, presero a esercitare una politica di popolo e di stati, con fini consapevoli di benessere e di cultura, e le arti e i commerci fiorirono, e il loro rigoglio presto accompagnò, e talora soverchiò, gl’intenti e le disposizioni oltramondane; finché si entrò nell’età più propriamente moderna col Rinascimento e con la Riforma, due moti che parvero divergenti e furono complementari, perché il Rinascimento cercò l’antichità greco-romana e trovò la realtà e  la natura, e la Riforma cercò il cristianesimo evangelico e trovò il libero pensiero e la critica. Per tali differenze di accento e di ritmo perdura in istoria la distinzione e contrapposizione di medioevo e di età moderna, necessaria a dare spicco a quelle differenze che, quantunque non si possa (come non si può mai in istoria) adoprarle per tagli netti, e anzi si debba pensarle poste e negate, accentuate e smorzate nell’unico corso storico, fanno intendere il profondo dramma della storia umana nel suo trapasso, e graduale e rivoluzionario, dal medioevo all’età moderna. Si cancellino quelle differenze o si tolga a lor importanza o anche si tramutino le categorie dei valori; e il medioevo sparirà dalla storia, o medioevo, in senso diminutivo, di povertà spirituale, sarà l’età moderna, come, del resto, non sono lontani dal giudicare gli storici reazionarî e le anime asceticamente religiose.
  </p>
  
  <p>
  La crescente intensità dell’opera politica ed economica, e di quella variamente artistica, nei primi secoli dell’età moderna, si manifestò nel dominio teorico con la formazione di due nuovi pensieri o di due nuove discipline: la Politica ed Economica (che qui consideriamo nella sostanziale unità filosofica che le comprende), e la filosofia dell’arte o Estetica. Le due scienze erano rimaste ignote, o quasi del tutto, alla filosofia medievale, che, nella sfera pratica, conosceva solo la Morale, e moralisticamente risolveva i problemi politici ed economici quando le venivano innanzi e non le era dato evitarli, e, nella sfera teoretica, la Logica, e riduceva la poesia e l’arte a mezzi di significazione e di divulgazione delle sacre verità. Ma subito, col Rinascimento, balzò vigorosa per prima la scienza degli stati o Politica, e la seguirono dappresso le arti della prudenza, e più lentamente le tenne dietro l’Economica, che prese forma salda di leggi e di regole soprattutto nel settecento, se pur non ancora assurse a piena coscienza filosofica; e si cominciò a differenziare il diritto dalla morale, e si volse l’indagine alle umane passioni e al problema a cui davano luogo<sup><a href="Section0015.xhtml#nota_4" id="nota_4_ritorno">nota 4</a></sup>; e intanto, col Rinascimento stesso, si ripigliò l’indagine sui concetti della poesia, delle arti figurative, dell’architettura, della musica, e si venne ricercando ad essi un comune fondamento e determinando la facoltà da cui tutte le arti si generavano, e questa indagine arrivò a una prima conclusione altresì nel settecento quando, scopertasi l’originalità del nuovo principio, si costituì una scienza autonoma, alla quale si dié il nome nuovo di Estetica. Naturalmente, non si tratta qui, come in nessun’altra parte del sapere, di sistemi dottrinali fissati una volta per sempre, ma d’indirizzi nei quali si lavorava e ancor oggi si lavora, e di cui si sentiva, e si sente, la necessità e la fecondità.
  </p>
  
  <p>
  La natura radicalmente antiascetica, antitrascendente, mondana, profana di queste due nuove scienze non fu avvertita, asserita e ragionata né dagli spiriti moderni che le producevano e coltivavano, né da quelli antiquati e tradizionalistici che avrebbero dovuto rifiutarle e combatterle, e, invece, o le lasciarono passare indisturbate o vi collaborarono da parte loro seguendo i bisogni e ubbidendo alle richieste dei tempi. Finanche l’ultimo caso di reazione e di tenace polemica e persecuzione contro una di esse o una parte d’una di esse, contro la Politica o «ragion di stato», non tanto volle rigettare direttamente la nuova scienza quanto la forma aspra e ignuda con cui si presentava nel Machiavelli e nel cosiddetto machiavellismo; e gli oppositori furono anch’essi, dal più al meno, politici, e accolsero e procurarono di conciliare ecletticamente il vecchio col nuovo, nelle quali unioni non è mai il nuovo che viene fiaccato ma il vecchio che a poco a poco è corroso e cade via: senza dire che i gesuiti antimachiavellici, difensori con mezzi moderni della Chiesa cattolica, si appropriarono a tal segno il machiavellismo da portarlo perfino dove il suo autore non l’aveva portato, nella cerchia della pura morale. Del pari, i gesuiti contribuirono in certo qual modo alla formazione della estetica moderna, nelle loro scuole di umanistica rettorica, con le dottrine che proposero o fecero proprie sul sensuoso, sull’immaginoso, sulla fantasia, sull’ingegno o genio, sul giudizio dei sensi o buon gusto: il Savonarola del bruciamento delle vanità non ebbe successori nella assai mondana Chiesa cattolica. Né l’Economica, particolarmente nella forma che prima si svolse e fu quella afilosofica o di «aritmetica politica», dié scandalo o attirò sospetti, e solo tardi ed episodicamente, quando si sfrenarono estreme tendenze individualistiche di concorrenza, si parlò di moralizzare l’Economia e si riparlò del «<spam lang="la"><i>iustum pretium</i></spam>», caro alla scolastica di Tommaso d’Aquino. E certamente, se la consapevolezza della natura di quelle due scienze fosse stata allora negli uni o negli altri, non ci sarebbe bisogno di dichiararla ora e le presenti considerazioni sarebbero superflue; laddove tali non le stimo appunto perché sono dettate da quella maturità di consapevolezza a cui un movimento perviene solo quando ha già una ricca storia ed è dato abbracciarlo nel complesso e vederlo in relazione col suo contrapposto ossia col movimento dal quale vien fuori e al quale si oppone. Ancor oggi tale consapevolezza generalmente difetta; ma, da mia parte, quando mi è accaduto d’incontrare colti sacerdoti e candidi fraticelli e altra gente devota, che avevano accettato e maneggiavano incauti i concetti dell’estetica moderna, li ho avvisati lealmente: –  Badate: voi praticate il diavolo. – E dico il diavolo perché mi viene in mente che Federico Schelling, meditando sull’origine delle lingue nella loro incoercibile vigoria d’individualità, la teorizzò per l’appunto «diabolica» o «satanica»: idea che un filologo (il D’Ovidio) ebbe a sentenziare sbardellata e che veramente non era idea da mero filologo.
  </p>
  
  <p>
  Che cosa, in ultima analisi, fanno queste due scienze? Per dirla in breve, esse intendono a giustificare teoricamente, ossia a definire e sistemare dandogli dignità di forma positiva e creativa dello spirito, quel che si chiamava il «senso», e che, oggetto di diffidenza o addirittura di negazione e di esorcismi nel medioevo, l’età moderna, nella sua opera effettuale, veniva rivendicando. E poiché il «senso» aveva due congiunti ma distinti significati, e designava, da una parte, quel che nel conoscere non è logico e raziocinativo ma sensibile e intuitivo, e, dall’altra, quel che nella pratica non è per sé morale e dettato dal dovere ma semplicemente voluto perché amato, desiderato, utile e piacevole, la giustificazione dottrinale metteva capo, da una parte, alla logica dei sensi o logica poetica, scienza del puro conoscere intuitivo o Estetica, e, dall’altra, alla edonistica, alla logica dell’utile, all’Economica nella sua più larga comprensione: che era né più né meno che la teoretica e filosofica «redenzione della carne», come si suol chiamarla, cioè della vita in quanto vita, dell’amore terreno in tutte le sue guise. Giustificare il «senso» importava, senza dubbio, nell’atto stesso, spiritualizzarlo, perché dalla posizione di estraneo o di opposto alla spiritualità, di nemico pericoloso e insidioso e rapace e contro cui si doveva combattere irremissibilmente e ad oltranza, esso era trasferito dentro lo spirito, come spiritualità anch’esso, spiritualità con una sua propria fisionomia, un proprio ufficio, un proprio valore, e perciò necessaria alla sana e intera vita spirituale. Ma se per tale interiorizzamento ed elevamento il senso si spiritualizzava, anche lo spirito si sensualizzava, o piuttosto ritrovava l’integrità e l’armonia, cessando di spasimare per la mutilazione che gli era stata inflitta di alcune parti essenziali del suo essere ed operare; e la logica e l’etica discendevano dal sopramondo nel mondo, e l’una da logica scolastica e formalistica si faceva osservatrice, sperimentale e induttiva, e l’altra, la morale, da legislazione trascendente si mutava in sentimento o coscienza morale, e da nemica delle passioni e delle utilità in loro amica indulgente e severa insieme, che non le strappava dal cuore dell’uomo ma, innalzandole e purificandole, ne traeva vigore per la propria vita e azione. Tutti i maggiori concetti della filosofia moderna si legano strettamente a quelle due nuove scienze, senza le quali non si sarebbe formata, in contrasto con la logica intellettualistica o dell’universale astratto, la logica speculativa e dialettica o dell’universale concreto, al cui avvento cooperò, come modello per analogia, l’arte o la poesia, tanto che in qualche momento si credette perfino che questa potesse fornire il maggiore e solo adeguato organo del vero; non si sarebbe avuto l’elevamento della storia, da cronaca o raccolta di fatti accidentali e da <spam lang="la"><i>opus oratorium</i></spam> con fine esemplificativo e ammonitivo, al più alto grado del pensiero umano, all’idea della filosofia stessa che sia compiuta e in azione; né, infine, si potrebbe chiudere perfettamente il cerchio della concezione immanentistica della realtà.
  </p>
  
  <p>
  Chi conosce le vicende della filosofia può riempire d’innumeri particolari questo schizzo di un aspetto della sua storia nell’età moderna; e istruttivo sarebbe segnatamente ricordare i contrasti sorti o risorti a ogni persistere o risorgere del medievale disconoscimento di quelle due scienze, e a ogni ripresentarsi, sia pure in forme nutrite o vestite di pensiero moderno, della scissione tra spirito e senso. Tali la polemica vichiana della coscienza storica contro il razionalismo cartesiano, quella galileiana contro l’aristotelismo, la protesta dello Schiller contro quanto di rigido e di ascetico permaneva nell’etica kantiana, la ribellione dell’estetica romantica contro la frigida classicistica, la critica che l’estetica della espressione pura ha rivolta contro le estetiche del concetto, ancorché assottigliato in «Idea», e via discorrendo; tale, infine, il perpetuo motivo delle filosofie che rinascono fresche dalla vita, dall’esperienza, dalla poesia, contro l’esangue filosofare accademico e universitario, che si aggira di solito in un mondo senza passione e senza fantasia e inclina alle astrattezze del logicismo e del moralismo. Ma qui devono bastare questi accenni, tenendo insieme presente l’osservazione già fatta, che la vittoria di un pensiero non è mai quella di una verità o di un sistema di verità definitivamente stabilito, ma di un indirizzo nel quale bisogna muoversi, consapevoli delle difficoltà superate e antiquate, preparati ad affrontare e risolvere le nuove, che non mancano e non mancheranno mai.
  </p>

</body>
</html>
